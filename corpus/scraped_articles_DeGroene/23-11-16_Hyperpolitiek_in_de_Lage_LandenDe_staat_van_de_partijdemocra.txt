Hyperpolitiek in de Lage Landen De staat van de partijdemocratie in Nederland en België

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
In Nederland rukt het techno-populisme op, in België houden de oude zuilenpartijen nog aardig stand. Maar beide landen beleven de opkomst van een nieuw politiek bewustzijn. Met een opvallende onevenwichtigheid als gevolg.
'Laat het stikken in zijn centen,in zijn kaas en in zijn krenten.' Zo eindigde de Vlaamse schrijver Willem Elsschot zijn eerbetoon aan Marinus van der Lubbe, de jonge Nederlandse communist die in 1933 de Duitse Reichstag aanstak. Elsschots gedicht was behalve een hartenkreet aan een twintiger ook een brief aan Nederland, dat hij vanuit Antwerpen als een land op drift zag: weerloos tegen Hitler, burgerlijk laf in zijn omgang met het fascisme.
Elsschot spiegelde zich nochtans intens aan de noorderburen: zijnKaaswas geschreven in opdracht van een Nederlandse vriend (Jan Greshoff), het Van der Lubbe-gedicht verwees naar regels van Multatuli ('stik in koffie en verdwijn'). Nederland was, ongewild, Elsschots gidsland. Lang na zijn dood spiegelden Vlaamse politici zich nog altijd aan de rijzende ster in het noorden, van Guy Verhofstadt die Wim Kok kopieerde tot Wilfried Martens die de Belgische koning Boudewijn één dag uit het ambt ontzette om abortuswetten naar Nederlands voorbeeld in te voeren.
Een paar weken voor de nationale verkiezingen is er van die Belgische belangstelling weinig te merken. In de voorbije maand publiceerde de krantDe Morgenamper een artikel over de verkiezingscampagne. Eenzelfde stilte heerst bijDe Standaard. Een mogelijke reden voor die lacune: België bereidt zich voor op een eigen kiesronde in 2024, waarin de strijd om het voortbestaan van het land wel eens beslecht zou kunnen worden.
Maar Nederland geldt al lang niet meer als gidsland. Als het in België ergens symbool voor staat, dan is het voor de cyclische verrechtsing die talrijke Europese landen teistert. Dat Nederlandse patroon oogt ondertussen droevig bekend: om de paar jaar breekt er op de rechterflank van de conservatieve partijen een nieuwe formatie af die het verraad van het centrum moet vergelden. Eenmaal een factor van belang, zakt diezelfde rebel weer snel in elkaar, om afgelost te worden door de volgende anti-establishmentpoliticus.
Daartegenover staan de krachten van wat de Britse schrijver Tariq Ali ooit als het 'extreme centrum' omschreef: politici die een nieuwe normaliteit beloven, maar zelf weinig aan de structuur zullen morrelen en de vermelde dynamiek zodoende in stand houden. Op die dialectiek zijn Belgen, ondanks alle dysfunctie in hun eigen politieke bestel, niet echt jaloers.
Maar dat doet niets afaan de overweldigende gelijkenissen tussen de twee landen. België en Nederland zijn beide voormalig verzuilde partijdemocratieën waarin die partijen zelf structureel aan macht inboeten. Vooral traditionele machten verliezen leden en bezwijken in peilingen en uitslagen. Beide landen zijn ook volbloed mediademocratieën, waarin journalisten politici kraken of maken, en waarin een online profiel vaak meer telt dan interne voorkeurstemmen in een partijraad. En zowel België als Nederland kampt ook met een groeiend extreem-rechts blok, dat al jaren de bakens van het publiek debat uitzet.
In beide landen is het gezapige tijdperk van de post-politiek uit de jaren negentig onmiskenbaar voorbij: een nieuw type polarisering tekent zowel de Nederlandse als de Belgische politieke cultuur. Want het einde van die post-politiek houdt geen terugkeer in naar de twintigste eeuw. De massapolitiek die ooit in grote zuilenpartijen en -organisaties werd bedreven, waarbij lidmaatschapskaarten van moeder op dochter werden doorgegeven en stemkeuze samenhing met talloze andere levenskeuzes, is vandaag nog moeilijk voor te stellen. Dat engagement zwakte al fataal af in de jaren tachtig en negentig, toen Francis Fukuyama Nederland bezocht en opmerkte dat dit het eerste land was dat het 'einde van de geschiedenis' ook daadwerkelijk had bereikt.
In België daagden ooit nog honderdduizenden christen-democraten op voor een audiëntie met de paus. Na een zoveelste misbruikschandaal in de kerk proberen enkele Belgen zich nu actief te laten ontdopen. In Nederland daalt de vakbondsmacht nog steeds en lijkt de toekomst aan schijn-zzp'ers. In die laatste zin doen de individualistische neigingen van de jaren 1990 zeker nog eigentijds aan.
Tegelijkertijd is er ook iets onomkeerbaar verschoven sinds Fukuyama's bezoek in 1991. In de jaren negentig ging de leegloop van de traditionele partijen gepaard met een opvallende afname in politiek engagement in bredere zin. Nederlanders en Belgen leverden hun partijkaarten in. Ze trokken ook minder de straat op en lieten het publieke debat over aan de media. Depolitisering en desorganisatie gingen dus hand in hand: een afnemende interesse in politiek bepaalde ook een terugtrekking uit het middenveld en het (politieke) gemeenschapsleven.
Dat beeld is in de laatste tien jaar sterk veranderd. Het Belgische en Nederlandse debat laten zich met moeite nog als 'apolitiek' typeren. Een nieuw politiek bewustzijn lijkt beide samenlevingen nu sterk te doordringen, van kwesties als de klimaatcrises tot de pandemie, van de Oekraïne-oorlog tot aanhoudende controverses omtrent identiteitspolitiek of 'woke'. Verzuilde massapolitiek is het zeker niet, maar het laat zich ook niet probleemloos als post-politiek beschrijven.
Mogelijk biedt de term 'hyperpolitiek'hier soelaas. Politieke kwesties eisen, in tegenstelling tot in de jaren negentig, weer een centrale plaats op in de samenleving. Die nieuwe politiek doet echter weinig denken aan het type van massapolitiek dat ooit nog de twintigste eeuw bestond, waarin burgers hun politiek engagement vertaalden in duurzame vormen van lidmaatschap en zich langdurig bonden aan specifieke instituten. In plaats daarvan lijkt de nieuwe hyperpolitiek zich vooral over korte tijdspannen af te spelen en consistent lage instap- en uitstapkosten te hebben. De hyperpolitiek confronteert ons met een nieuwe verhouding tussen het publieke en het private: ze is dynamisch, bij wijlen intens, polariseert, maar blijft inhoudelijk ook relatief diffuus.
Het eindresultaat is opvallend onevenwichtig. Waar Jürgen Habermas het heeft over een 'nieuwe structuurverandering van het publieke domein' met betrekking tot sociale media confronteert de hyperpolitiek ons dus met een eenzijdige herleving van de politiek. De politiek dringt opnieuw de privé-sfeer, de cultuur en zelfs de economie binnen. De Belgische en Nederlandse situatie laten zich in dezen makkelijk vergelijken met die in de Verenigde Staten. Zoals een Amerikaanse journalist schreef aan de vooravond van de presidentsverkiezingen van 2020: 'Het grootste deel van mijn leven was politiek een niche-onderwerp (...). De verkiezing van Donald Trump heeft politiek weer tot een allesoverheersend onderwerp gemaakt. Alles is politiek geworden: naar welke sporten je kijkt, welke producten je koopt en zelfs hoe je je eigen gezondheid moet onderhouden. De mensen die vroeger kattenvideo's deelden op het internet delen nu kleurrijke politiekememes.'
Dat is geen post-politiek, maar ook allesbehalve massapolitiek. De nieuwe hyperpolitiek is individualistischer, kortstondiger, vluchtiger en minder samenhangend dan de voorgaande vormen - een verlangen naar handelingsvermogen in een wereld waarin handelingsvermogen, of het nu individueel of collectief is, niet echt voorhanden lijkt.
Het heeft zichtbare gevolgenvoor de ideologie die politici uitdragen. Het verval van massapartijen betekent vooreerst dat politici anders met hun publiek gaan communiceren. Enerzijds wordt er nu een vaag 'volk' geadresseerd dat zich niet meer herkent in de verzuilde groepsidentiteiten: Nederlanders en Belgen zijn niet meer gezamenlijk christen of socialist, maar ze kunnen wel nog samen afgeven op een elite. Anderzijds wordt er ook steeds sterker nadruk gelegd op de technische vaardigheden van politici: waarom dit of dat beleid gemaakt wordt is minder belangrijk dan de vraag of het efficiënt wordt uitgevoerd.
De daaropvolgende hybride werd onlangs door de Britse politicoloog Christopher Bickerton omschreven als 'techno-populisme' - iets wat in het geval van Pieter Omtzigt al te duidelijk is. Als dossiervreter draagt hij het beeld van neutrale expertise uit, maar de vergeten kiezers die hij over partijgrenzen heen verzamelt hebben andere verlangens. Het afkondigen van een nieuw sociaal contract, het spreken tot de 'mensen', het beroep op het gezond boerenverstand behoren volgens Bickerton al een tijd tot het techno-populistische arsenaal. Hyperpolitiek brengt dus niet alleen meer woede, maar vooral ook verwarring: zonder de traditionele wereldvisies die partijen ooit aanboden grijpen de nieuwe mondige burgers naar de formules van politieke sterren om hun wereld leesbaarder te maken.
Die verwarring uit zich ook in de verschillende 'hyperpolitieke' omvormingen van het partijlandschap. In Nederland wordt beleid nog sterk bepaald vanuit technocratische organen en planbureaus. Zoals de doorrekening van de partijprogramma's door het CPB - een restant van de 'verplaatsing van de politiek' die sociologen al in de jaren 1990 ontwaarden. Daarbij komt de structurele verzwakking van partijmacht, die steeds brozer van private donoren afhangt.
Terwijl partijen in Nederland gretig private fondsen inwinnen, wordt de publieke partijfinanciering in België nog strenger bewaakt. Partijen hebben geen vaste basis meer, maar losse bewegingen op z'n Nederlands zijn ze ook (nog) niet. Ze klampen zich eerder vast aan de staat en proberen in die parasitaire staat te overleven. 'Particratie' is een term die in België nog regelmatig valt. Waar Thierry Baudet in Nederland het 'partijkartel' aanviel, de in zijn ogen brede consensus van links tot rechts, werd het partijlandschap in Nederland de laatste jaren een stuk diverser. Dat is België anders: de traditionele partijen krimpen misschien, maar hun plaats werd niet ingenomen door nieuwe, voornamelijk op het internet geënte partijen.
En het Belgisch politiek bedrijf wordt getekend door de aanhoudende macht van aloude partijvoorzitters. Die bepalen nog altijd in grote mate het parlementaire spel, kiezen ministers, en ontwerpen coalities. Maar zij representeren niet meer de massapartijen van weleer, met hun strak georganiseerd middenveld en trouwe bankzitters, lidgeld en benefietavonden. Als leverancier van banen overleeft de Belgische partij; als volksvertegenwoordiger is ze kritiek verzwakt.
Een deel van de verklaring voor die verschillen laat zich ongetwijfeld zoeken bij de kiesdrempel. In België werd de intrede van nieuwe partijen bemoeilijkt door de ondergrens van vijf procent die in 2003 werd ingevoerd. Anderzijds blijft België een regionaal verdeeld land: waar alles dubbel beslist moeten worden, gaan politieke veranderingen trager.
'Een staat zonder natie, een natie zonder staat' - zo omschreef Luuk Van Middelaar het contrast tussen beide landen onlangs nog inDe Standaard. Terwijl in Nederland het neoliberale tijdperk de macht van de staat zag afnemen, werd de nood aan nationale identificatie juist sterker, zeker nu kiezers zich niet meer in hun zuilenpartijen herkenden. België wordt sinds de jaren negentig gekenmerkt door een verval in gedeeld nationaal bewustzijn en de opkomst van nieuwe regionale krachten.
In beide landen is de hyperpolitiek wel de nieuwe orde van de dag: een intens gepolariseerd publiek debat met verse, onvoorspelbare breuklijnen, maar een die ook weinig tastbare gevolgen heeft. Politieke agitatie en machteloosheid hoeven elkaar blijkbaar niet uit te sluiten: 'een grijns zonder kat', zoals Lewis Carroll het in zijnAlice in Wonderlandooit omschreef.
Het voormalige gidsland en de voormalige volgeling worstelen ieder op hun eigen wijze met die nieuwe politieke werkelijkheid: een staatloze natie aan de ene kant en een natieloze staat aan de andere; een van de meest ongelijke landen op het continent dat er niet in slaagt om over die ongelijkheid te praten, en een iets gelijker land dat die gelijkheid niet echt uitgelegd krijgt. Daarmee lijkt de keuze die tussen hysterisch en loom verval - een dilemma dat Elsschot misschien maar al te goed herkende.
Anton Jägers boekHyperpolitik: Extreme Politisierung ohne politische Folgenverscheen in oktober bij Suhrkamp Verlag. Een Nederlandse vertaling verschijnt begin volgend jaar bij uitgeverij Athenaeum