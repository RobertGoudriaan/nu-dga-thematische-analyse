Wuivend handje Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Ik heb me weleens afgevraagd of er aan het boekWhy I'm No Longer Talking to White People About Raceeen druppel vooraf ging. Of de schrijver met iemand stond te praten en na dat gesprek dacht, en nu is het klaar. Dat moet haast wel, het hele boek is gedreven door eindeloos veel druppels.
Onlangs hoorde ik een interview met actrice Anna Drijver bijKunststof. Ze heeft een voorstelling gemaakt over een vrijgevochten vrouw uit de zeventiende eeuw. De interviewer vroeg haar waarom jullie, vrouwen bedoelde hij, al die ellende allemaal maar pikten, en al zo lang. Want mannen, sorry dat ik het zeg, zouden dit nooit accepteren. Ze probeerde het uit te leggen, wist niet waar ze moest beginnen, en toen zei ze voor de vuist weg: je zou maar de hele tijd baby's moeten baren of niet voor vol worden aangezien, waarop hij zei: jajajaja. Zijn stem klonk als een wuivend handje, alsof hij als de dood was dat ze straks nog het woordpatriarchaatzou laten vallen.
Misschien dat Anna Drijver op weg naar huis besloot een boek te schrijven met de titelWhy I'm No Longer Talking to Men About Feminism. Opvallend wel, zoiets zei ze, dat je nou suggereert dat dit een probleem is van vrouwen.
Ik stond de was op te vouwen.
Je zegt dit natuurlijk niet tegen mensen van kleur. Althans, dat mag ik hopen. (Dat werd wel gezegd, weet ik, en misschien wel nog steeds, maar wellicht met meer gêne dan vroeger.)
Waarom pikken jullie dat racisme nou al zo lang eigenlijk? Want - eerlijk is eerlijk - een wit iemand zou dit nooit accepteren.
Elk interview heeft een schaduwinterview, is mijn indruk. De tijd na het interview, waar je - als geïnterviewde in ieder geval - langzaamaan begrijpt waar het eigenlijk over ging, en wat je dan had kunnen zeggen. En in dat schaduwinterview, dat je dan ongemerkt heel uitgebreid gaat voeren, is alles natuurlijk veel scherper, liever ook, geestiger. Ze gingen afzonderlijk naar huis, de interviewer en de actrice. Ik was benieuwd welke dingen ze in hun hoofd achteraf corrigeerden. Leken die schaduwinterviews op elkaar?
Er liggen veel poëziebundels te slingeren in mijn huis. Mijn huisgenoot bladert er weleens in, stoort zich regelmatig aan hoe vogels ervan afkomen in poëzie. Hij dacht dat dichters meer naar andere poëzie dan naar vogels hadden gekeken.
De enige vogel die hij ooit een zendertje had omgedaan voor haar route naar Alaska, Paula hadden ze haar genoemd, keerde halverwege de Groenlandse ijskap om en vloog terug naar IJsland.
Dieren bedenken zich de hele tijd, blijkbaar. Helemaal nu er - door klimaatverandering en een tsunami van distributiecentra - heel veel leefgebieden niet meer toegankelijk zijn, verdronken of opgedroogd.
Mensen zeggen regelmatig: ik bedacht me, waarmee ze bedoelen dat een gedachte ze inviel, niet dat ze terugkeerden op hun schreden. (En ik bedacht me toen dat ik mijn bril natuurlijk gewoon op mijn hoofd had zitten!) Bedenken we ons ooit?
Max Planck was ervan overtuigd dat we dat niet doen.Science progresses one funeral at a time.Het is geen uitspraak die hij ooit deed, maar meer de samenvatting van hoe hij dacht over vooruitgang. Het is geen kwestie van individuele ontwikkeling, maar van een generatie die uitsterft en daarmee ruimte maakt voor nieuwe manieren van denken.
Paula bleef nog een maand op IJsland en vloog alsnog naar Alaska.