Die ass heeft zijn stevigste tijd gehad Vrouwen in beeld Houdbaarheidsverlangen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Over er jong uitzien en wat vrouwen daarvoor overhebben, gaat het in de filmThe Substance,de documentaireMisslukten de podcastserieOver datum.'Ik heb liever dat het platgespoten is, dat weet je.'
Er moeten dingen drastischveranderen in onze maatschappij, zegt Stephanie Tency in de documentaireMissluktdie aan haar, voormalig Miss Universe Nederland, is gewijd.
We zijn pas net begonnen met het afbreken van de oude wereld, aldus Coralie Fargeat, regisseuse van de filmThe Substance.
Radicale taal, grootse visioenen, niet gericht op het beëindigen van het conflict in het Midden-Oosten of de taaie omgang met fossiele brandstoffen, maar gewoon, op iets waar vrouwen hier in het Westen last van hebben. Geen kwestie om badinerend over te doen, maar wel om er soms een kussen bij te willen pakken om voluit in te schreeuwen.
Schreeuwen doet Fargeat inThe Substance,via haar personage Elisabeth Sparkle, een moedige rol - zeg je dan - van de 61-jarige Demi Moore. Ja, we zien haar in haar nakie voor de spiegel staan, en ja dan denken we: goh. Een goh dat precies de tweeslachtigheid uitdrukt van onze gedachten: wat ziet die vrouw er goed uit voor haar leeftijd én dieassvan haar heeft wel duidelijk z'n stevigste tijd gehad.
Indrukwekkender nog, want aangrijpender, is het als ze geheel opgemaakt en klaar om uit te gaan voor diezelfde spiegel staat. Op zich een bekend tafereel, hoe een vrouw kan draaien, keuren, nog een keer draaien, fronsen, iets anders uitproberen, en dat nog een paar keer. Elisabeth raakt steeds onzekerder over hoe ze eruitziet. Is de jurk niet te rood en te strak en te kort, moet ze niet met een sjaaltje haar decolleté indammen, zijn haar lippen niet te rood gestift? Haar toenemende wanhoop, culminerend in thuisblijven en zich volproppen met de inhoud van de ijskast, wordt gevoed door de beeltenis van haar jongere zelf op een enorm billboard waarop ze vanuit haar appartement permanent zicht heeft. Zo fantastisch als Elisabeth, een uitgespeelde Hollywoodster, eruitziet, zo verwrongen is haar zelfbeeld geraakt.
Let wel:The Substanceis geen realistische film. Fargeat maakte een groteske, gewelddadige, grensoverschrijdende, woedende en wranggeestige horrorfilm. Dat zo'n gestileerde film toch emotioneert, komt omdat het vertrekpunt wel degelijk realistisch is. Om in de race te kunnen blijven als aantrekkelijk boegbeeld van een televisieprogramma, sluit Elisabeth een pact met de duivel. Daarvóór hebben we gezien hoe ze zich uit de naad danst en springt in haar aerobicsshow met dat geweldige afgetrainde lichaam. Om alsnog als oud lijk te worden afgedankt door de tv-baas die op zoek gaat naar vers talent.
De duivel dient zich aan in de vorm van een goedje,the substance,dat via een obscuur bedrijf betrokken kan worden. Het is een doe-het-zelfkit met een duidelijk omschreven gebruiksaanwijzing en duidelijk omschreven regels zo niet waarschuwingen. Elisabeth aarzelt, maar gaat overstag. Alles beter dan te verpieteren, eenzaam en alleen; haar carrière was haar leven, haar lichaam. Buiten dat bestaat ze niet.
En dus laat ze met behulp van het doe-het-zelfpakket een jonge Elisabeth geboren worden, vertolkt door de onweerstaanbare Margaret Qualley, is ze 28? De bevalling is spectaculair,Alien-waardig. Nadat Elisabeth zichzelf heeft ingespoten met de substantie valt ze neer en splijt haar ruggenmerg langzaam open, tot 'Sue' als een soort glanzend zeehondje zich naar buiten werkt. Met verbaasde grote ogen en de strakste ass die je ooit hebt gezien, staat deze boreling voor de spiegel. Gelukkig weet ze wel meteen wat te doen: de opengereten rug van dat zielloze lichaam op de vloer met grote steken dichtnaaien, en de badkamer van alle bloedsporen ontdoen.
Het is onmogelijk om je niet te laten meeslepen door de cadans waarin deze film je als kijker brengt. Beelden en muziek bedienen alle zintuigen, van genot tot opwinding en van angst tot afkeer. Het is alsof een ruige graphic novel tot leven komt: de felgekleurde gang naar de televisiestudio, de gifgroene palmbomen, het blafferige straatbeeld van Los Angeles, de felgele jas waarin Elisabeth op weg is om nieuwe stuff te halen, dit alles begeleid door de vervreemdende technobeat van Raffertie. En dan de idiote close-ups, overgestileerd en walgelijk, van met ketchup besmeurde etensresten en zich splitsende eidooiers tot de malende kaken van de televisiebaas, een dankbare rol voor Dennis Quaid die gamba's molesteert alsof hij ze stuk voor stuk aan het verkrachten is.
Borsten en billen, ook dat, vooral als Sue de aerobicslessen voor haar rekening neemt en de camera ons medeplichtig maakt aan de wellust waarmee die schier eindeloos haar bijna obscene sexappeal opzuigt. Want ja, hier ging het allemaal om. Elisabeth straalde fitheid uit, tegen de klippen op, maar de seksbelofte van Sue is moeiteloos, je krijgt 'm er gratis bij. Het legertje mannen achter de camera's, ze kunnen haar wel opeten. Wat zijn ze toch dom, lijkt Fargeat te willen zeggen, lelijk en grijnzend en smakkend, meisjes en vrouwen keurend alsof ze louter bestaan voor hun plezier. Wat zijn mannen toch vreselijk.
De vraag wordt er des teprangender op: voor wie willen vrouwen er in godsnaam uitzien zoals ze eruitzien? Of is dat te utilistisch gedacht? Hoe reëel is de vrouwelijke kwetsbaarheid die zich zo willig laat dempen, kneden en leegschudden door de grootste droomindustrie die er bestaat? De Hollywood-glamour lijkt toch bedoeld om naar te kijken voor ons gewone mensen, niet om 'm na te leven. En die anti-verouderingsmaffia... Dat is toch duidelijk oplichterij? Met telkens dat nieuwe wondermiddel dat belooft iets te kunnen bewerkstelligen om je er beter, jonger, strakker uit te kunnen laten zien, of je in ieder geval de illusie te bezorgen dat je op weg bent naar een betere, mooiere versie van jezelf... Wie trapt dáárin?
Nou ja, ik natuurlijk. Zij het op een beetje gemakzuchtige manier. Ik kreeg ooit een dure dagcrème van een vriendin met een stralend voorkomen en die rook naar de klei waarmee ik op de kleuterschool de mooiste dingen kneedde. Sindsdien ben ik merkvast. Iedere morgen voel ik me een kind, klaar voor het avontuur dat de dag me gaat brengen.
Met mij lopen meer schaapjes richting val. Dit is altijd het verhaal: dat die vrouwelijke kwetsbaarheid niet van god gegeven is, maar te maken heeft met wat er van meisjes en vrouwen wordt verwacht en aan welke schoonheidsidealen ze moeten voldoen. Alleen soms zou je toch weleens denken dat het buigen daarvoor mínder wordt in plaats van meer. Om jong en dun en mooi en begeerlijk te worden of te blijven, wordt er echter alleen maar méér naar kunstmatiger middelen gegrepen.
En het wás al zo erg, het lijnen, het smeren, het insnoeren, het waxen. De potjes, poedertjes, pilletjes, hebben gezelschap gekregen van spuiten, messen, pompen. Er is weinig buitenissigs meer aan om 'iets' te laten doen, sterker nog, er groeit een heel ander decreet van wat een verzorgd uiterlijk is. Je bent een slons als je niet iedere ochtend je haar föhnt, om maar iets huisbakkens te noemen. Als je iemand met zware oogleden ziet, denk je al bijna: hé, daar kun je wat aan doen.
Tegelijkertijd is er een groot leedvermaak grenzend aan minachting voor vrouwen die zichzelf met kunstmatige middelen overeind houden, al dan niet 'vrijwillig'. Noem de naam Demi Moore en iedereen gilt: weet je wat die niet allemaal heeft laten doen? Gelukkig hebben we Meryl Streep nog. Meryl Streep? Ik (zachter): Helen Mirren! Hoongelach.
Wie heeft er niét 'iets' laten doen? Kate Winslet gaat door voor authentiek, omdat ze 'vol' durft te zijn, wat in feite ook wel weer meevalt. Emma Thompson, Naomi Watts... Hun verschijning is hun kapitaal, acteren hun leven. Ze zijn geen 'gewone' vrouwen, hoezeer ze je dat ook willen laten geloven. Of is dat dan de val: dat de gewone vrouw denkt iets minder gewoon te kunnen zijn door 'iets' aan zichzelf op te pimpen?
In Misslukt, de documentairedie Roy Dames maakte over Stephanie Tency, zien we haar en haar moeder gebogen over foto's van Stephanie voor en na. De uitverkiezing tot Miss Universe Nederland in 2013 heeft haar kennelijk niet echt goed gedaan, want het werd het begin van een verbeteringstraject.
Liposuctie, fillers, botox, borstimplantaten... 'Hier had ik denk ik mijn eigen lippen nog', wijst Stephanie.
Haar moeder veegt haar tranen weg. 'Hoe kan het dat ze zoiets puurs verminken', snift ze.
De vader heeft totaal geen empathie met zijn dochter. 'Het ziet er niet uit.'
Stephanie zelf zit er tamelijk ontgoocheld bij. Laat foto's zien van haar in een zogeheten 'bloedbroek', na een pijnlijke liposuctiebehandeling. Kleine Stef had een complex over haar benen, ze werd ermee gepest. Inmiddels weet ze dat ze 'prima benen' had, die helaas inmiddels door de ingrepen onder de deuken en vlekken zitten. Een typisch geval van onherstelbare verbetering.
We zien haar een botoxbehandeling ondergaan. Ze krijgt de keuze tussen 'een beetje rimpel' en 'platgespoten'. Ik moet denken aan Matthew Perry, deFriends-acteur, wiens laatste woorden tegen de arts die hem ketamine leverde schijnen te zijn geweest: 'Doe maar een grote dosis.' Stephanie formuleert haar verlangen aldus: 'Ik heb liever dat het platgespoten is, dat weet je.'
Later zit ze tegenover actrice en model Fajah Lourens, schrijfster vanKillerbody,en teruggekomen van het voordeel van nepborsten. Stephanie is nog niet helemaal zover. 'Een man gaat mij nooit accepteren als ik zulke kleine borstjes heb', zegt ze.
Lourens probeert haar op andere gedachten te brengen, bevrijd als ze zichzelf inmiddels voelt nu ze haar siliconen eruit heeft laten halen. 'Wie ben je zonder die borsten?' houdt ze Stephanie voor. Eerder al had Stephanie laten doorschemeren vooral beducht te zijn voor de mannelijke blik. Ik weet niet hoe begeerlijk de man is die houdt van een verbouwde vrouw, maar nu klink ik vast als haar moeder. Zelf weet ze zeker welke markt ze wil bedienen: 'De mannen waar ik op val zien alles. Dat soort mannen ziet alles.'
Zijn vrouwen dom?Ben ik dom? Ik begin het te denken als ik luister naar de vierdelige podcast die Carolien Borgers maakte over vrouwen en de strijd tegen ouder worden, onder de veelzeggende titelOver datum.In met name de tweede aflevering winden de geraadpleegde bioloog en de cosmetische chirurg er niet echt doekjes om. Hoe snel je veroudert, is vooral een genetische kwestie, klinkt het mannelijk geruststellend. En, simpel: slecht voor jezelf zorgen, dat versnelt het proces. Dus: gezonde voeding, genoeg beweging en vooral NIET roken. Roken is de duivel.
Voor wie toch snakt naar smeren, ook hier een onthullend nuchtere boodschap. Het enige dat echt huidveroudering tegengaat is spf, oftewel de Sun Protection Factor die in zonnebrandcrèmes zit. 'Een crème op je huid smeren?' zegt de arts nog net niet smalend. 'Die huid is toch al dood. Elke veertien dagen vervelt je hele huid opnieuw. En de bovenste kant is het droogst, het slechtst, die gaat morgen toch de deur uit.'
Wat iets anders is natuurlijk dan dat je die huid geen waardig, wantmoisturized,afscheid zou gunnen, denkt dit vrouwtje dan maar.
De meeste vrouwen - veertigers, vijftigers en zestigers - die Borgers voor haar podcast spreekt klinken verbazingwekkend unisono over de onvermijdelijkheid van het willen sleutelen aan je uiterlijk. Het is een toon waarin berusting doorklinkt, relativering én lichte wanhoop. Dat je jezelf toch altijd vergelijkt met jongere vrouwen. Dat je er goed uit wil zien, wat iets anders is dan 'behandeld'. Dat je niet wil dat mensen denken dat je moe bent. Dat je altijd wil denken aan de mogelijkheid van het effect, van collageen bijvoorbeeld. Dat het injecteren daarvan niet zonder risico is, wordt dan maar op de koop toe genomen. Net zoals het feit dat als de ene spier platligt, de andere het fronsen overneemt. Daarom gaan uiteindelijk zo opmerkelijk veel vrouwen eruitzien als buitenaardse diertjes. Het voorhoofd glad en onbeweeglijk, maar het gebied rondom de neus vreemd pinnig.
Nog steeds geldt Jane Fonda als een lichtend voorbeeld. De aerobicslessen van Demi Moore inThe Substance,haar strakke lichaam in de zuurstokkleurige hoogopgesneden pakjes, het is niet moeilijk te bedenken wie hier model voor staat. Hang je een heel beweeglijk feminisme aan, dan zou je misschien kunnen redeneren dat actief ingrijpen in je uiterlijke verschijning een vorm is van zelfbeschikking. Niet passief en immanent het leven over je heen laten komen, maar bijsturen waar mogelijk. Iets soortgelijks zegt Demi Moore ook in interviews, dat het aan 'ons vrouwen' is hoe we omgaan met het ideaal van jeugdige schoonheid. Ik voel me geen slachtoffer, zegt ze. Ik zoek de oplossing in mezelf.
Regisseuse Coralie Fargeat beschouwt het geweld dat ze in haar film laat zien als een metafoor voor het geweld dat vrouwen wordt aangedaan, ook door henzelf. Ze beschouwt zichzelf als een feminist die tóch last heeft van dat beeld van vrouwelijke jeugdigheid. Iedere vrouw die zij kent, vertelt ze in een interview, heeft wel een eetstoornis gehad of haar lichaam op een andere manier geweld aangedaan om een of ander ideaal te bereiken.
Het mooie vanThe Substanceis dat de film je net zo laat genieten van het etaleren van oppervlakkige schoonheid als van de vernietiging ervan. Het verwarrende is dat voortschrijdend inzicht ver te zoeken is. Ik dacht eventjes dat de jonge Elisabeth, Sue dus, wel beter zou weten dan onmiddellijk weer in zo'n pakje en met die glimlach auditie te doen bij die enge mannen. Maar nee, daar gaat ze, alsof ze niets anders kan verzinnen.
The Substanceis nu in de bioscoop te zien. 3Doc:Missluktis te streamen op NPO Start. De podcastserieOver datumis te beluisteren op Spotify
Cinéart Links: Demi Moore als Elisabeth Sparkle in The Substance;