Het eindtaboe Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
De wet is wat de machtigen zeggen dat die is. Dat is het geval op te veel plekken in de wereld. Soms is het voor iedereen te zien, zoals op dit moment in Turkije. Vaker is het onzichtbaar maar wel in de hoofden van iedereen aanwezig, als een superego dat fluistert dat je niet op de wet vertrouwen kunt.
Het is geen geheim dat de wereld ook zo'n plek is. Niet alleen is er gebrekkige rechtsbescherming, maar dat wat de machtigen zeggen is er ook letterlijk wet. In de jaren zeventig bekrachtigde het Internationaal Gerechtshof dat wat de Veiligheidsraad van de VN besluit, ook werkelijk internationaal recht is, bindend voor iedereen.
In zo'n wereld is wat de machtigste staten van de wereld vinden dus belangrijker dan de letter van de wet: het tweede vloeit uit het eerste voort. Zelfs als je voorbij het feit kijkt dat de machtigen hun eigen regels maken, benoemd door Plato, Thucydides en een bergje denkers daarna, geldt daarom in de wereld dat internationaal recht minder belangrijk is dan internationale normen.
Dat is lastig, want normen zijn vager dan een wet en kunnen verschuiven. Maar toch bepalen die wat in de wereld wel en niet kan. Elkaars president een viezerik noemen, om maar iets te noemen. Maar ook het heel laten van elkaars kabels, het hebben van kernwapens, of het innemen van elkaars grondgebied: het is in de eerste plaats de norm, of eigenlijk het taboe op het breken ervan, die zorgt dat landen het niet doen.
Het is om deze reden dat zoveel experts van internationale betrekkingen met grote zorg naar ons huidige moment kijken. Als sommige taboes verdwijnen, kan dat grote gevolgen hebben voor de wereld, en ze zijn niet zomaar terug. We staan, zo lijkt het, in dat opzicht op een cruciaal punt. Rusland en Oekraïne zijn indirect gaan praten, onder Amerikaanse bemiddeling, terwijl Israël het bombarderen van Gaza heeft hervat en Amerikaanse politici laten merken dat ze Groenland nog niet vergeten zijn.
Zoals zo vaak de afgelopen maanden begonnen de gesprekken over Oekraïne met zorgwekkende Amerikaanse ouvertures richting Rusland. Terwijl Oekraïne een dertigdaags staakt-het-vuren wilde accepteren zonder voorwaarden, wilde Rusland dat voor zo'n immense concessie Oekraine eerst een reeks knievallen moest maken. De Amerikaanse gezant vond het allemaal veelbelovend, prees de ongetwijfeld niet bestaande gebeden van Poetin plus een geschilderd portret 'voor zijn vriend' Trump.
En o ja, hij meldde dat referenda in de bezette provincies van Oekraïne hadden uitgewezen dat 'een overweldigende meerderheid van de bewoners onder Russisch bestuur wil zijn'. Dit is natuurlijk een signaal dat de VS de Russische inname van die provincies willen erkennen, geniaal uitonderhandeld in een rechtse podcast. In praktijk betekent dat simpelweg dat het machtigste land ter wereld het taboe op gewelddadige gebiedsuitbreiding wil opheffen.
Wat betekent dat? 'De uitkomst van één oorlog zal het lot van deze norm niet bepalen', sust politicologe Tanisha Fazal, die er een paar boeken over schreef, inForeign Affairs.Om vervolgens een zorgelijk portret te schetsen van een wereld waar het taboe op territoriale uitbreiding is weggeschaafd. Bestaande conflicten waar nu de rem van dat taboe op staat (zoals dat in Gaza), zullen waarschijnlijk sneller en verder kunnen escaleren.
'Bufferstaten' die tussen grotere machten in liggen, moeten zich op hun positie beraden; het is geen toeval dat bijvoorbeeld Polen de afgelopen weken over kernwapens begon. Andere internationale normen, zoals die aangaande maritieme rechten of inderdaad kernwapens, kunnen ook gaan schuiven.
Niet alles aan de bestaande wereldorde is mooi, benadrukt Fazal, maar dat het er beter op wordt als zulke taboes gaan schuiven, ligt niet voor de hand. Ook niet voor de hand ligt het dat je een Nobelprijs gaat krijgen voor een vrede, bestand, of een paar weken durend respijt, als die op het wegvijlen van deze taboes is gestoeld - Trumps persoonlijke verlangen naar die prijs wordt voortdurend genoemd als reden voor deze schroeiende haast naar elke vorm van overeenkomst ('alles gas, nul remmen', volgens een adviseur).
Het is ook niet duidelijk hoe ver de huidige wereldorde zal ontrafelen als het taboe op gebiedsuitbreiding wegslijt. Maar een ding staat vast, meent Fazal: 'Zwakke en sterke staten zullen gelijkelijk de norm missen als die weg is.'
Dat het er beter op wordt als taboes gaan schuiven, ligt niet voor de hand