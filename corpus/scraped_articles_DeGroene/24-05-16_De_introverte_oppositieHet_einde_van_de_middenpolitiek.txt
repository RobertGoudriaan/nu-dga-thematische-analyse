De introverte oppositie Het einde van de middenpolitiek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Het radicaal-rechtse kabinet lijkt er nu toch echt te komen. Hoe kan Timmermans oppositie voeren?
Hoe oppositie te voeren tegeneen radicaalrechts kabinet? Nu de onderhandelingen over een regeerakkoord een voorlopige ontknoping naderen, is het moeilijk om aan die vraag te ontkomen. De oppositie is net zo weifelachtig en ongemakkelijk als de formatie. Frans Timmermans lijkt nog steeds te twijfelen tussen zijn rol als oppositieleider en die van reserve-premier, alvast bezig aan de warming-up langs de lijnen. Het is een begrijpelijk strategisch dilemma. Alleen onthoudt het Nederland wel van een functionerende oppositie, net nu de nood daaraan op zijn hoogst is.
Het verhaal over Timmermans zoals dat de afgelopen weken vorm heeft gekregen, is dat van teleurstelling en ongemak. Timmermans had werkelijk de overtuiging dat zijn partij de grootste kon worden. De overwinning van de PVV viel hem rauw op zijn dak. Daarbij moet de gewezen eurocommissaris wennen aan de verharding in de Tweede Kamer. 'Vroeger speelde je op de bal, niet op de man. Nu is het vaak andersom', zei hij in een interview bijNieuwsuur. Traditioneel neemt de oppositieleider het voortouw in de debatten, maar Timmermans is vooralsnog weinig zichtbaar, zo constateert de parlementaire pers.
HetNieuwsuur-interview is illustratief voor de twee grote problemen die Timmermans heeft als oppositieleider. Het gaat allereerst te veel over de persoon Timmermans zelf, over zijn persoonlijke ambitie om premier te worden, zijn ongemak in de Kamer, zijn toekomst als partijleider, in plaats van over de problemen in het land. Als een van je kwetsbaarheden als politicus is dat je de reputatie hebt een wat ijdele man te zijn, is het onverstandig om je zo te profileren. Als Mark Rutte naar zijn persoonlijke ambities wordt gevraagd, dan kapt hij dat af. Geert Wilders wist zijn teleurstelling over het misgelopen premierschap te framen als opoffering voor het land. De moderne politicus heeft als harnas een façade van dienstbaarheid.
Daarnaast zit Timmermans opvallend vaak in de verdediging. Het probleem is niet enkel dat er in de Nederlandse politiek hard op de man wordt gespeeld. Het is ook dat de stijl van Timmermans überhaupt erg verdedigend en voorzichtig is. Team Timmermans speelt nog steedscatenaccio, terwijl agressieve pressing inmiddels de norm lijkt te zijn. We zagen het al bij de verkiezingscampagne: de linkse partijleider was eerder voorzichtig aan het aftasten en formeren met Pieter Omtzigt, dan dat hij duidelijke strijdpunten en tegenstellingen markeerde.
Het is niet alsof er geen aanleiding is tot kritiek. De belangrijkste machtspartij van het land heeft het kabinet laten vallen op een migratiecrisis die hij zelf heeft gefabriceerd. Yesilgöz, de leider van die partij, heeft glashard gelogen over het aantal na-reizigers alsook over de wooncrisis die aan asielzoekers te wijten zou zijn. De PVV houdt zich al bijna twintig jaar bezig met zuivere zondebokpolitiek en draait de bevolking een rad voor de ogen, door alle problemen op moslims en asielzoekers af te schuiven. De BBB is verweven met de agro-industrie en probeert zoveel mogelijk binnen te halen voor de sector op kosten van de belastingbetaler. Dan is er nog de nieuwe bestuurscultuur die Omtzigt beloofde. Als die er al is, is deze vooral op X te vinden.
De positie van Timmermans is geen gemakkelijke. Zolang er geen stabiele regering is, zal hij de deur voor een middencoalitie open willen houden, door zich terughoudend op te stellen richting de centrum-rechtse partijen. Zo bezien is het tactisch slim dat Timmermans zich opwerpt als de anti-Wilders. Hij kan zich zo profileren in het conflict met Wilders en tegelijkertijd zijn opties openhouden voor het niet ondenkbare geval dat de formatie spaak loopt.
De makke van deze tactiek echter is dat dit precies het conflict is waar Wilders garen bij spint. Als Timmermans zich opwerpt als verdediger van de instituties en de rechtsstaat, dan zal Wilders hem afserveren als vertegenwoordiger van de linkse elite die de volkswil negeert. Het is precies waar Wilders hem wil hebben. GroenLinks-PvdA neemt dan de rol over die D66 traditioneel speelt en dit trekt de partij verder in die progressief-liberale hoek. Op de langere termijn dreigt deze stellingname de cultuurstrijd te bestendigen waar de PVV haar kracht aan ontleent. Het rechtse volk tegen de linkse elite. Daarbij is het nog maar de vraag of Timmermans wel het type politicus is dat het beste tot zijn recht komt in een polemische strijd met de PVV.
Relevant hier is het recente boekvan politicoloog Tom van der Meer:Waardenloze politiek.De centrale stelling is dat de middenpartijen de kunst van het conflict verloren zijn. Door sinds 2012 telkens hun toevlucht te zoeken tot middencoalities en de belangrijkste conflicten te depolitiseren, maakten de middenpartijen zichzelf inwisselbaar. Tegelijkertijd werden deze kleurloze coalities alternatiefloos, want de oppositie aan de rechter- en linkerflank stond bij voorbaat buitenspel. Tom van der Meer herleidt deze ontwikkeling tot de jaren tachtig en het streven van middenpartijen om zich aantrekkelijk te maken voor een zo breed mogelijke achterban door de eigen ideologische veren af te schudden. Het verschafte de voedingsbodem voor het succes van PVV, NSC en BBB.
Wat politici vergeten zijn, zo stelt Van der Meer, is dat democratie in essentie draait om conflict. Het centrale vraagstuk is welk conflict er op de voorgrond staat en hoe je dat precies vormgeeft. Is het dominante conflict sociaal-economisch of cultureel van aard? PvdA en VVD hebben er vanouds veel bij te winnen als sociaal-economische thema's de toon aangeven. Voor partijen als de PVV en de BBB geldt het omgekeerde: zij kunnen zich het beste profileren als de cultuurstrijd over migratie en stikstof leidend is.
Nu behoort Timmermans tot de generatie sociaal-democraten die een dergelijke kleurloze middenpolitiek juist als ideaal zag. Voormalig PvdA-leider Wouter Bos noemde dit 'het radicale midden'. Door 'de overbrugging van traditionele links-rechts-scheidslijnen', zou een 'groot draagvlak' voor verandering ontstaan. In een essay voorSocialisme & Democratiebeschreef Bos dit als de grote belofte van de paarse kabinetten. Deze belofte werd alsnog door Bos waargemaakt tijdens de formatie van het kabinet-Rutte II. Het toenmalige regeerakkoord heette niet voor nietsBruggen slaan:de overbrugging van traditionele links-rechts-scheidslijnen was de raison d'être van het kabinet. Het leverde voor de PvdA niet het verwachte resultaat op.
Tom van der Meer is natuurlijk niet de eerste die hierop wijst. Politicologen als Peter Mair, Bart Tromp en Chantal Mouffe waren hem al voorgegaan. 'Wie de keuze tussen links en rechts in de politiek voor achterhaald verklaart', zo schreef Tromp in reactie op de Fortuyn-revolte, 'blijkt de deur open te zetten voor een populistische revolte die zich eerst ook boven links en rechts zegt te verheffen, maar al snel en onherroepelijk tot een herleving, in andere vorm, van de tegenstelling tussen links en rechts leidt.'
Anders gezegd: doordat de paarse kabinetten het sociaal-economische conflict als irrelevant terzijde schoven, ontstond er ruimte voor Fortuyn om het conflict over migratie tot centraal thema te maken. 'Wim baarde Pim', zei Bolkestein sardonisch. De betekenis van 'links' en 'rechts' veranderde en kwam steeds meer gelijk te staan aan posities in het culturele strijdterrein.
De vraag is kortom welk conflictTimmermans wil gaan agenderen de komende tijd. Als hij zich blijft profileren als de anti-Wilders, dan bestendigt dat de nu dominante cultuurstrijd. Op de langere termijn zullen we dan een voortzetting zien van de huidige verhoudingen. Als zijn verhaal, zoals in de campagne, eerder is dat de lusten en lasten eerlijker verdeeld moeten worden om de huidige crises aan te pakken, dan zet je in op een ander conflict. In dat geval probeer je eerder het sociaal-economische conflict met de VVD op de voorgrond te plaatsen. Naar alle waarschijnlijkheid was het voor beide partijen beter geweest als ze dat al de afgelopen verkiezingscampagne hadden gedaan.
Of het vervolgens ook lúkt om de politieke werkelijkheid naar je hand te zetten is natuurlijk een tweede. Onbeantwoord blijft, na het lezen vanWaardenloze politiek,hoe maakbaar het conflict in de democratie überhaupt is. We kunnen enige hoop putten uit het feit dat het dempen van de links-rechts-tegenstelling een doelbewust project was. Het vraagt om een flink staaltjereverse engineering.
Jesse Klaver gaf in zijn Spiekmanlezing op 1 mei al een voorproefje van een dergelijke insteek. Hij riep de middenpartijen op om de 'valse strijd van een cultuuroorlog' te ontmaskeren, en te zorgen voor een fatsoenlijk loon en betaalbare woningen in Nederland. Klaver sprak over 'de grootste schouders die de zwaarste lasten dragen' en schilderde de radicaal-rechtse partijen af als 'nuttige idioten' die de mensen 'zand in de ogen strooien'. Wat onwennig klonk hier het klassieke rode verhaal dat volgens sommige critici juist in het gedrang zou komen door de fusie met GroenLinks.
Tot op heden heeft GroenLinks-PvdA deze strategische vraag voor zich uit kunnen schuiven, ook omdat de formatie met zoveel onzekerheden is omgeven. Op een gegeven moment echter zal Frans Timmermans de knoop moeten doorhakken. Je kunt niet tegelijkertijd oppositieleider én reserve-premier zijn. Je kunt niet én in een cultuurstrijd met de PVV verwikkeld zijn én het sociaal-economische conflict op de voorgrond plaatsen.
Een ding is zeker: deze formatie verdient een fellere oppositie.
Koen van Weel / ANP | Frans Timmermans en Dilan Yesilgöz tijdens het debat over het eindverslag van informateur Kim Putters op 24 maart