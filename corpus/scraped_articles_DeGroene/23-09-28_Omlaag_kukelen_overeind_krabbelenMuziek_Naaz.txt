Omlaag kukelen, overeind krabbelen Muziek Naaz

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Singer-songwriter Naaz (1998) had zich bijna uit de muziek teruggetrokken. Toch stond ze deze zomer in de Ziggo Dome met haar debuutalbum, waarop ze laat zien dat ze'alive, alive, alive'is.
Het was een innemendmoment, toen zangeres Naaz afgelopen juli belde met radioprogrammaMet het oog op morgen.De volgende dag zou ze de openingsact van Lana Del Rey verzorgen en Naaz leek dat nog steeds niet te kunnen geloven; haar zinnen struikelden bijna over elkaar van enthousiasme. Ze had zelf het initiatief genomen, vertelde ze, door de directeur van Ziggo Dome te benaderen. Ze had nooit verwacht dat er respons zou komen - en nu mocht ze opeens in die massale zaal optreden. 'Ik ga geen ruimte innemen', zei Naaz. 'Ik ga met niemand backstage. Ik ga vooral dankbaarheid uitstralen en niemand in de weg staan.'
Het gesprek was vooral innemend omdat er twee dingen in doorklonken die zelden samenvallen: ongeremde waardering en ongeremde trots. Veel kunst begint met imitatie, veel imitatie ontstaat uit bewondering, en Naaz liet zonder voorbehoud doorschemeren hoezeer ze opkeek tegen het werk van de Amerikaanse Del Rey. Tegelijkertijd was dit optreden een bekroning. De tijd van stilletjes bewonderen is ruimschoots voorbij, al jaren brengt Naaz (1998) frisse, gevarieerde muziek uit, waarmee ze is gaan behoren tot de interessantste singer-songwriters van Nederland.
Wat kenmerkt dat werk? Allereerst: muzikaal gezien gebeurt er veel in Naaz' nummers. De basis kan bestaan uit enkel een akoestische gitaar of simpel pianoloopje, maar zeker in haar recentere werk zit meer variatie. Ze gebruikt elektrische gitaren, hiphopbeats, ambient, klassiek; af en toe bestaan de beats uit pakkende elektro of juist ingetogen pop. Dat is op zichzelf al een prettig breed palet, maar nog specialer is de zang. Naaz heeft een intrigerende, hoge stem met een groot bereik, soms meer teruggetrokken en droomachtig, soms hard en in your face. Ze heeft geen gastartiesten nodig, houdt de aandacht makkelijk zelf vast.
'You want me to sit in silence, and think about my thoughts',zingt ze in het nummeralive,afkomstig van haar albumNever Have I Ever(2023). Ze wordt hier ondersteund door opzwepende drums, de beat heeft een aanstekelijk hoog tempo.'There's a lot that I would do for you, but that my friend's too much.'
Wie die 'you' is, wordt niet gespecifieerd. Inderdaad een vriend? Een ex-geliefde? Een familielid?
Mogelijk is het beter om het woord allegorisch op te vatten. Want in bepaald opzicht is Naaz' loopbaan een langgerekte vorm van verzet: tegen degenen die haar pestten, tegen wat men van haar verwachtte, tegen wat ze van zichzelf verwachtte. Meermaals leek het erop dat ze stilletjes in een hoekje zou verder leven, zonder op de voorgrond te treden, zonder nog op een podium te staan of muziek uit te brengen.
In diverse interviewsheeft Naaz over haar jeugd in Gorinchem verteld - een verhaal met zoveel wendingen en contrasten dat het de basis van een roman zou kunnen zijn. Naaz Mohammad werd streng en beschermend opgevoed door haar ouders, die Irak waren ontvlucht ten tijde van de Golfoorlog. Klasgenoten pestten haar dagelijks, ze had geen weerwoord, bracht veel tijd alleen door, wist ook niet helemaal wat ze van haar geloof vond. Vanaf haar zesde schreef ze liedjes, maar haar ouders verboden haar er iets mee te doen of anderen er zelfs maar over te vertellen.
Tijdens een vakantie in Turkije maakten haar ouders een ritje door de bergen. Naaz bleef in het vakantiehuisje achter wegens een onbestemd voorgevoel. De rem van de huurauto weigerde, ze stortten vijftien meter omlaag, en liepen wonderlijk genoeg amper schade op. Gevolg één: Naaz ging veel 'meer geloven', zoals ze later aanTrouwverklaarde. Gevolg twee: voortaan lieten haar ouders haar vrij. 'Ze zijn veel meer in het moment gaan leven. Opener geworden.' En ze hadden ook plots ander advies over het pesten: 'Voorheen zeiden ze gewoonweg dat ik dan maar niet met die mensen moest omgaan. Nu: Naaz, je leven is veel te kort om hier nog langer mee rond te lopen.'
Naaz is altijd zo blijven zingen: als iemand die na lang wachten toestemming krijgt om te doen wat ze wil, waar ze naar hunkert. De deur is eindelijk van het slot, het licht valt op haar gezicht en de zuurstof is overweldigend. De wereld kan betreden en beteugeld worden.
Op haar zestiende deed Naaz mee aan televisieprogrammaHolland's Got Talent(seizoen 7), in de jaren erna trad ze meer en meer naar buiten. Losse singles die miljoenen keren gestreamd werden, daarna de geprezen eerste EPBitz of Naaz,gevolgd door een tweede EP. Naaz werd luid bejubeld en won twee Edisons - en verdween toen toch opnieuw uit het publieke zicht. Ze had last van paniekaanvallen, ptss, chronische depressies. Ze werd misbruikt, verklaarde ze later in interviews. Ze trouwde en schreef zich in voor een opleiding tot dierenverzorger, verkoos een teruggetrokken bestaan met man en hond. Voorgoed, was het idee. Maar ook dat alternatieve bestaan bleek tijdelijk: begin dit jaar verscheenNever Have I Ever,haar debuutalbum en comebackplaat in één, waarin ze terugblikt op haar muziekloze jaren, en vooral de mentale duisternis waarin ze was weggezonken. Het leven met man en hond had geen stand gehouden.
'And I don't ever wanna go back',zingt ze in openingsnummerjust try again <3,dat zich laat beluisteren als uitgangspunt van het hele album, als beginselverklaring misschien wel.'But it would've been nice to/ Know the day that his memory would end/ The time that I would lose.'
Het album staat volmet zulke teksten waarin Naaz, soms impliciet en her en der vrij expliciet, terugblikt op haar verleden.'I like to forget, what happened yesterday',zingt ze insubliminal message,begeleid door een stevige elektrobeat. Wat goed werkt: ze verliest zich niet in eenduidig vingerwijzen, noemt geen namen, haalt niemand door het slijk. Eerder probeert ze een gevoel te omschrijven van somberte, van leegte en pijn, maar ook van het vervolgens overstemmen van dat gemoed - omlaag kukelen, overeind krabbelen, je terugtrekken, je verliezen in zelfverwijt, toch weer naar buiten treden, de bekende riedel die bij Naaz toch niet sleets klinkt.
Ja, wie haar oeuvre chronologisch beluistert, hoort onmiskenbaar een accentverschuiving. De lichtere pop van jaren geleden is verdreven door kalmere introspectie,Never Have I Everis beslist het somberste werk dat ze tot dusverre heeft gemaakt, maar klinkt alsnog niet nodeloos zwaar.
'I'm in pain, I'm in pain',zingt ze weliswaar inhyper indepence, 'and I've just tested our friendship/ You've failed the test/ Goodbye.'En in meer recent werk duiken zulke onomwonden ernstige, nu en dan verwijtende of zelfkritische zinnen op. Maar het interessante is juist dat die toon geen eindpunt is, uiteindelijk draait het werk van Naaz om veerkracht, om iemand die grip probeert te krijgen op haar temperament, op haar leven, alleen al door er woorden aan te geven, door weer naar buiten te treden en te zeggen wat haar bezighoudt.
Zo staat tegenover het bovenstaande citaat het toegankelijke, pakkende en in het Koerdisch gezongenazadî,dat gaat om een jonge vrouw die eindelijk trots durft te zijn. Inalive,waar Naaz zo hard zingt dat ze bijna schreeuwt, klinkt het:'alive, alive, alive'.
Het lastige aan songteksten is natuurlijk altijd dit: uitgeschreven lijken ze snel opgeklopt of pompeus, terwijl ze wel overtuigend klinken. Wie alleen de teksten van Naaz meekrijgt, mist de muzikale gelaagdheid van haar nummers, en bovenal haar meeslepende zang, met veel gevoel, maar niet overdadig, of in elk geval volkomen geloofwaardig.
Tijdens een optreden in Carré, begin 2023, refereerde ze tussen de nummers door veelvuldig aan haar afgelopen jaar. Aan de vreugde dat ze hier op het podium stond, dat ze er nog was, en ook aan het hiaat in haar carrière. 'Ik vertrok uit de muziekindustrie, omdat ik niet begreep waarom we het mooiste dat er is op de wereld, muziek, veranderden in handelswaar', tekendeNRChaar woorden op.
Niet voor niets brengt ze haar werk tegenwoordig in eigen beheer uit, terwijl ze eerder onder contract stond bij het gevestigde, commerciële label TopNotch. Je kunt zeggen: dat zijn randvoorwaarden die losstaan van iemands werk, net als de details uit het dagelijks leven. Maar bij Naaz werkt alles wat persoonlijk is duidelijk en knap door in wat ze maakt; haar eigen achtergrond is de inzet van haar werk. Misschien was daarom dat gesprekje metMet het oog op morgenook zo leuk en veelzeggend: hier praatte iemand die zich niets aantrok van pr-riedels of standaardantwoorden. Iemand die gewoon zei hoe zenuwachtig ze zou worden, hoe toevallig het allemaal tot stand was gekomen, hoe blij ze werd nu ze weer naar buiten mocht treden, en hoe fijn ze het allemaal vond, dat ze had aangeleerd haar eigen plek op te eisen.
Het werk van Naaz draait om veerkracht, om iemand die grip probeert te krijgen op haar leven