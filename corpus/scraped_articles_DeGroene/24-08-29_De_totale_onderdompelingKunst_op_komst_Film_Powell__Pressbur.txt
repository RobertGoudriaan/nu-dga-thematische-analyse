De totale onderdompeling Kunst op komst Film Powell & Pressburger

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
De Britse filmmakers Michael Powell en Emeric Pressburger vormden een hemelse match, maar hun oeuvre werd lang miskend. Hier komt verandering in, getuige een retrospectief in Eye Filmmuseum.
'G for George! Ben je er?Kom erin, G-George!' De stem van de luchtverkeersleider, een Amerikaanse vrouw gestationeerd in Engeland tijdens de Tweede Wereldoorlog, klinkt wanhopig, ver over het randje van paniek, zo anders dan die van de piloot van de Lancaster-bommenwerper die in de lucht boven haar terdege beseft dat hij binnen seconden dood zal zijn, die rustig pratend alleen maar één ding wil weten. 'Ben je mooi, June?'
Dat is ze en dat weet ze, al reageert ze een beetje verlegen. 'O, ik ben niet onaardig om te zien.' Ze meent het, maar vooral wil ze de man die met roepsein 'George' de dood in het gezicht staart een fijn gevoel geven. Vergeefs. In haar oor klinkt zijn stem: 'Het is zover, June! Ik moet afscheid nemen. Geen parachute!' Ook al is ze machteloos, ze weigert hem te laten gaan. Een gloed van rood omhult haar. Haar lippen glimmen.
Wát een begin van een film. De openingsscène vanA Matter of Life and Death(1946) illustreert hoe het werk van de Britse cineasten Michael Powell (1905-1990) en Emeric Pressburger (1902-1988) je kan aangrijpen. Je bent meteen deel van de actie, in de ban van de romantiek en de vreemdheid van het verhaal. Een gevechtspiloot die een crash onmogelijk kan overleven en dat toch doet. Een foutje, zo blijkt, van een bureaucraat in de hemel. Wanneer de 'Conducteur' dat wil rechtzetten staat de aanvoerder van G-George, die Peter heet, erop: geen sprake van dat ik dood ben nu ik de liefde heb gevonden.
Zo onweerstaanbaar als deze film is, zo onwaarschijnlijk was de samenwerking tussen de twee mannen achter de camera. Michael Powell was een door en door Engelse regisseur die begon als tussentitelschrijver voor zwijgende films en definitief doorbrak als een van de regisseurs vanThe Thief of Bagdad(1940). Emeric Pressburger was een van oorsprong Hongaarse scenarist die tijdens de Weimarrepubliek bij het befaamde Universum Film AG werkte waarna hij op de vlucht voor de nazi's in Londen belandde.
'Powell & Pressburger' was een hemelse match. De Hongaar kon verhalen verzinnen, scenario's schrijven en fungeren als filmproducer; de Engelsman kon dialogen schrijven en slijpen en films regisseren. Samen vormden zij het productiebedrijf The Archers, en tussen de jaren dertig en zestig maakten ze veertien visueel overweldigende films met een mix van fantasy en werkelijkheid die onverminderd modern aanvoelt.
Dat maakt het des te vreemder dat het duo veel minder geroemd wordt dan hun land- en tijdgenoten David Lean, Alfred Hitchcock of Carol Reed, zoals ook de Amerikaanse regisseur Martin Scorsese aankaart inMade in England,een nieuwe documentaire over Powell en Pressburger. Een vergissing, stelt Scorsese, die meteen een correctie aanbrengt. Een paar jaar voor Powells dood nam Scorsese contact op met Powell, die op dat moment in armoede in een cottage in Engeland woonde. De regisseur bleek er geen notie van te hebben gehad hoe belangrijk hij en Pressburger waren, hoe ze een hele generatie makers inspireerden, Scorsese's generatie, demovie brats,behalve hemzelf ook Francis Ford Coppola, Steven Spielberg, George Lucas, Brian De Palma en Paul Schrader.
De connectie tussen deze meesters van de nieuwe cinema en Powell & Pressburger blijkt nu: allemaal waren ze experimentele filmmakers, actief binnen een onvergeeflijk productiesysteem, en allemaal streefden ze één ding na: géén realisme en goede smaak, maar obsessie, ontzetting en spektakel.
'B for Bertie! B-Bertie, go!'Een andere luchtverkeersleider die een Lancaster helpt. Na een succesvol bombardement op een Duitse stad stort het vliegtuig op de terugweg neer in het bezette Nederland. Net op tijd parachuteert de vijfkoppige bemanning zichzelf naar de veiligheid. Deairmenvinden onderdak bij een boerengezin waarvan de zoon NSB'er blijkt.
One of Our Aircraft Is Missing(1942), de eerste Archers-titel van Powell & Pressburger, is om verscheidene redenen historisch significant, temeer voor ons. De film begint met de mededeling dat hij gemaakt is 'in samenwerking met de Koninklijke Nederlandse Regering in Londen'. Tekst op het scherm vertelt over hetherrenvolkdat vijfDutchmenexecuteerde omdat zij de Britse bemanning onderdak hadden geboden en in contact hadden gebracht met het verzet dat ontsnappingsroutes naar Engeland regelde. De eindtitels tonen het Nederlandse wapenschild terwijl een koor het Wilhelmus zingt. Heerlijk detail: het debuut van de legendarische acteur Peter Ustinov, die perfect Nederlands spreekt in de rol van een plaatselijke dominee.
Aircraftwas 'slechts' een proefloopje - voorA Matter of Life and Death,waarin Powell & Pressburger hun specifieke stijl verfijnden. In zijn prachtige biografie,A Life in Movies(1986), toont Powell zich trots dat de film een koninklijke première kreeg. Vlak voordat koning George VI en koningin Elizabeth samen met honderden andere gasten in de bioscoop op het Londense Leicester Square getuigen zouden zijn van die verstommende eerste minuten waarin de luchtverkeersleider en de piloot voor elkaar vielen, gaf Powell de koningin een kijkbijsluiter: 'Het is tegelijk liefdesverhaal en fantasy, Majesteit.' Het advies was ook wel nodig, want even later voelde Elizabeth met het publiek de shock toen bleek dat de film zowel het leven op aarde als dat in de hemel uitbeeldt, het eerste paradoxaal in glorieuze Technicolor en het tweede even onthutsend in zwart-wit. In de zaal had men geen idee wat nou de bedoeling was. Powell: 'Ze snapten nog niet dat de hele film een grap was over leven en dood.'
De première was bepalend voor Powells kunstenaarschap en zijn samenwerking met Pressburger. De reactie van het publiek, vooral hun uiteindelijke acceptatie van het innovatieve, afwisselende gebruik van kleur en zwart-wit, was doorslaggevend. Powell: 'Film was wat ik er altijd van vond: fabuleuze fantasieën gesuperponeerd op het leven. Vanaf dat moment was er geen realisme meer in (onze) films, alleen surrealisme.'
In de volgende twee jaar maakten Powell en Pressburger het met visuele dromen gevuldeBlack Narcissus- waarin een non in een klooster hoog in de Himalaya in gewetensnood raakt als ze verliefd wordt op een man die Powell en Pressburger, uniek voor de tijd, onbeschaamd uitbeelden als seksobject - enThe Red Shoes,gebaseerd op het sprookje van Hans Christian Andersen, met als hoogtepunt een balletuitvoering zo gefilmd dat je direct meemaakt wat de ballerina, in de ban van de rode schoentjes, denkt en voelt.
Fear and the Nervous System.Een boektitel. De auteur: een wetenschapper geobsedeerd door de werking van angst op het menselijk zenuwstelsel. Om dat in kaart te brengen experimenteert hij - op zijn zoontje Mark. Van 's ochtends vroeg tot 's avonds laat treitert hij Mark door hem bang te maken. Hij laat bijvoorbeeld een hagedis los op de borst van een slapende Mark. Dan maakt hij het kind ruw wakker om zijn angst tefilmen.
Peeping Tom- de allereersteslasher movie- kwam in mei 1960 uit, een paar maanden vóórPsychovan Alfred Hitchcock. Beide werken kun je bestempelen als de meest gevaarlijke én invloedrijke films aller tijden, de eerste nog het meest, zoveel dat iedereen zich tegen de maker keerde. Het was een 'perverse film' en dat klopte ook nog. In het verhaal ontpopt het kind, Mark, zich als volwassene in een seriemoordenaar die vrouwenslashtmet een lemmet verborgen in de driepoot van de 16mm-camera waarmee hij de laatste doodsangsten van zijn slachtoffers registreert. Vergeleken met Mark is Hitchcocks killer Norman Bates een amateur. Dat wist ookmovie bratDe Palma toen hij niet Hitchcock maar Powell als inspiratie gebruikte voor zijn thrillerBlow Out(1981), specifiek in de scène waarin geluidstechnicus John Travolta op zoek is naar de perfecte 'filmschreeuw' en uiteindelijk die van zijn geliefde gebruikt, opgenomen op het moment van haar gewelddadige dood.
Ondanks de impact vanPeeping Tom,die pas vele jaren later werd herontdekt als meesterwerk, betekende het werk praktisch het einde van Powells carrière. 'De film verdween en daarmee verdween ook ik', zegt hij inMade in England. Feit is dat Powell al eerder artistiek uit de pas was gaan lopen. Hij maaktePeeping Tomzonder Pressburger, met wie hij steeds meer van mening verschilde, uitgerekend na hun visueel verbluffende operafilmThe Tales of Hoffmann,in de woorden van Scorsese een 'ultiem werk, subtiel en droomachtig, onmiddellijk en afstandelijk, waarin alle vormen van kunst samenkomen'.
Afgezien van de 'ruzie' tussen Powell en Pressburger - zo kun je het niet echt noemen, de twee bleven altijd vrienden - neigde de filmkunst in die tijd bovendien naarvéritéen zelfbewustzijn; de contouren van de Fransenouvelle vaguetekenden zich af en Powell en Pressburger raakten met hun unieke stijl in de vergetelheid.
Nu is er eindelijk erkenning. Martin Scorsese vangt de kern van Powell & Pressburger: 'Hoe de acteurs zijn opgesteld binnen de kaders van het beeld en hoe ze bewegen; het toneelachtige van het geheel, de dramatische camerahoeken en het ontwerp van de belichting - je krijgt het gevoel dat er van alles kan gebeuren in zo'n film.'
Een Powell & Pressburger activeert inderdaad het volle spectrum van menselijke emoties. Je bent direct en volledig ondergedompeld, overgeleverd aan een overweldigende sensorische reactie op beeld en geluid. Hiermee zijn deze cineasten bij uitstek modern, relevant voor iedereen die anno nu in een donkere zaal zit te kijken naar een horrorfilm, romantische komedie of superheldenspektakel. Ze leren ons dat het altijd gaat om obsessie en liefde, aanwezig als natuurkrachten in film én leven. Zie de man die in de G for George-Lancaster de zwart-witdood in het gezicht staart, diesterft,maar die zich zo verbeten vastklampt aan de visie van een beeldschone vrouw, dat zijn zenuwstelsel op tilt slaat en de hele wereld explodeert in een schouwspel van Technicolor.
Cinéart | Links: de crew van A Matter of Life and Death (1946). In het midden zittend Michael Powell, achter hem Emeric Pressburger. Beeld uit de documentaire Made in England: The Films of Powell and Pressburger