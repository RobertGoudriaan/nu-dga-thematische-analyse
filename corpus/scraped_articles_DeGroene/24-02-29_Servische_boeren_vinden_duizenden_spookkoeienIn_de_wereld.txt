Servische boeren vinden duizenden 'spookkoeien' In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Borac - 'Alle fictieve koeien zullen uit het overheidsregister worden verwijderd', beloofde de Servische minister van Landbouw Jelena Tanaskovic afgelopen vrijdag in Belgrado aan boerenvakbonden. Sinds melkboeren in Centraal-Servië tachtigduizend 'spookkoeien' ontdekten - dieren die wel op papier bestaan, maar niet in de stal staan of in de weide grazen - ligt de ambtenaar zwaar onder vuur. Ze zou te weinig hebben gedaan om fraude met landbouwsubsidies te stoppen.
Om de binnenlandse markt te beschermen, krijgen Servische boeren ongeveer 340 euro voor elke melk producerende koe die in hun stal staat. Met de subsidies helpt het ministerie van Landbouw boerenbedrijven - die concurreren met ondernemers in EU-landen waar de melkprijs een stuk lager ligt, zoals Polen, Frankrijk, Denemarken, en Kroatië - en stimuleert zo de lokale productie. Maar er wordt enorm gesjoemeld met die subsidies, zegt veearts Milos Trajkovic. 'Boeren doen alsof ze meer koeien hebben, en veeartsen die voor de overheid werken, zorgen ervoor dat het papierwerk in orde is. Inspecteurs knijpen een oogje dicht omdat ze daar baat bij hebben.' Trajkovic, die een privé-kliniek heeft en niet voor de overheid werkt, zegt dat de fraude miljoenen euro's omvat: 'Het systeem is corrupt.'
'Eerlijke boeren zijn de dupe van de oplichterij', vindt melkboer Nenad Mihailovic uit Borac, een dorp in Centraal-Servië. Hij staat tussen zijn twintig bruin-witte koeien en twee kalveren. Volksmuziek galmt door de stal. 'Daar luisteren de dames graag naar', zegt Mihailovic en geeft een koe een liefdevol klopje. Het is lastig concurreren met de EU, zegt hij, en daarom zijn veel buren al geëmigreerd. Maar hij wil zijn familiebedrijf niet opgeven en hoopt op meer overheidssteun.
In Belgrado belooft minister Tanaskovic van de regerende Servische Progressieve Partij (sns) nieuwe inspecties bij veehouders en 'voorspelbaarheid en transparantie' bij het uitkeren van toekomstige landbouwsubsidies. Er zal dit jaar meer subsidie 'dan ooit tevoren' vrijkomen voor de landbouwsector, zegt de politicus.
Veearts Trajkovic heeft weinig vertrouwen in haar beloftes. De sns, de partij die in december de controversiële parlementaire verkiezingen won ondanks beschuldigingen van verkiezingsfraude, doet niet genoeg om corruptie te bestrijden, zegt hij. Sinds de sns aan de macht is, is de corruptie flink toegenomen, concludeert Transparency International. Toch geeft Trajkovic niet op. Hij blijft zijn stem verheffen, want: 'Zo lang een baby niet huilt, krijgt hij de borst niet.'