Veel tegelijk Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
De dag na de verkiezingen had ik een goede leeslamp gekocht. De hele avond stond ik niet op.
'Misschien komt het doordat ons lang is aangepraat dat we in Nederland allemáál kapitalist zijn', las ik.
Best een eenvoudig zinnetje, had het blijkbaar al eerder gelezen, want er zat een lik pindakaas op de pagina, maar ik kon het me niet herinneren. Waarschijnlijk door het nieuwe licht van mijn leeslamp en het gevoel dat er brokstukken om me heen lagen die ik maar niet kon oprapen, bleef ik hangen. Aan een begrafenis onder andere.
Mijn neef en ik liepen arm in arm van de kerk naar de begraafplaats, waar we mijn tante ter aarde gingen laten. De tante over wie we te weten kwamen dat ze altijd appels schilde voor haar kinderen, zo onophoudelijk, dat haar kinderen twaalf moesten worden om erachter te komen dat appels een schil hebben.
Ik keek naar onze voeten, zag zijn gigantische voeten naast die van mij, en hoorde de kiezelstenen. Hoe het met hem ging.
'Kijk, we hebben nu eenmaal concurrentie nodig', begon hij, maar hij kon zijn verhaal niet afmaken want we stonden al bij het graf waar iedereen stil was.
Blijven hangen is zwak uitgedrukt. Na het lezen van die zin begonnen verschillende herinneringen, die nooit in elkaars buurt waren geweest, zich te groeperen in een onmiskenbaar patroon.
'Anders hadden we nooit maandverband gehad', zei een vriendin over haar werk bij een multinational. 'Anders hadden we nooit met de familie zo riant op reis kunnen gaan', zei de oom die in de moleculen zit bij een oliebedrijf. 'Heb jij géén rechtsbijstandsverzekering?!' vroeg een vriendin verbijsterd, die uitlegde dat ze er twee had, omdat je blijkbaar bij twee verschillende verzekeringen kunt declareren.
In mijn herinnering geneer ik me vooral. Ik moest iedereen maar dankbaar zijn dat ik überhaupt op het feestje mocht komen, en dat er op de wc maandverband lag dat ruikt naar afwasmiddel, terwijl ik niks weet van geld en afdwaal als het er weer eens over gaat. Maar het bestaat. Ik besta.
Ik ben mogelijk. Dat was de zin die een vriendin op papier had gezet nadat ze aan haar moeder had verteld dat ze verliefd was op een vrouw en haar moeder deed alsof ze haar niet had gehoord. Ik ben mogelijk.
De begrafenis was veel tegelijk. Familie terugzien, familie ook begraven, niet meer weten hoe je samen verdrietig bent maar erin groeien, het uitbundige eten. Misschien wilde mijn neef mij op dat moment niet tot kapitalist maken, wilde hij vooral iets bezweren, legitimeren. Misschien was het een slaapliedje, gezongen om drie uur 's middags.
Ik besta, maar anti-kapitalist is het woord niet. Zoiets zou mijn neef zeggen, om te suggereren dat ik toch niet écht besta. Dat ik antimaterie ben. Ik moet me meer manifesteren, denk ik nu. Meer woorden en meer mantra's hebben, die me kunnen helpen om weerstand te bieden aan de verleiding te denken dat het door die leeslamp komt, gekocht bij een multinational, dat ik überhaupt mocht denken. Weerstand aan de denkreflex dat mijn gedachten gefinancierd worden door het kapitalisme.