'In viezer water mag je meer lozen' Onderzoek Hoe gaan we de Kaderrichtlijn Water halen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Nederland was de drijvende kracht achter EU-regels op het gebied van waterkwaliteit. Toen werd duidelijk dat we zelf kampioen vervuiling zijn. Maatregelen bleven sindsdien uit. Welke consequenties kan dat straks hebben?
'Zo blauw alsde Middellandse Zee, maar ik zou er niet in zwemmen. Het is zo zout, je kunt er nog net niet overheen lopen.' Bert Jan Bruning wijst naar een twintig meter breed bassin gevuld met hemelsblauw water. De ijzeren leuningen en de trappen zijn wit uitgeslagen door het zout. De zoutaanslag op het fabrieksterrein is zo hardnekkig dat alle deuren en trappen om de paar jaar volledig moeten worden vervangen.
Bruning is directeur van magnesiumfabriek Nedmag in het Groningse Veendam. Op zestienhonderd meter diep zitten hier magnesiumzouten in de bodem, die Nedmag oppompt. Het zout verkoopt Nedmag aan de voedingsindustrie, maar het bedrijf maakt er bijvoorbeeld ook vuurvaste stenen voor hoogovens van. Om het zout te wassen wordt een enorme hoeveelheid water gebruikt: ruim twee miljard liter per jaar. Dat water stroomt vervolgens weg via de zogenoemde Veenkoloniale Afvalwaterleiding, een grote pijp die zestig kilometer verderop uitmondt in de Eems-Dollard.
Het afvalwater van Nedmag bevat flinke hoeveelheden van de zware metalen arseen en kwik. 'Arseen zit al in het water dat we uit het kanaal oppompen', zegt Bruning, 'en kwik zit in onze grondstoffen.' Maar in de Eems-Dollard zit, net als in de hele Waddenzee, al te veel arseen en kwik, en in principe mag er dan niets meer bij. Bruning zegt dat Nedmag volledig handelt volgens de vergunning, maar sinds het bedrijf die vijftien jaar geleden kreeg is de milieu-impact van de lozing niet goed onderzocht. De vergunning moet opnieuw tegen het licht gehouden worden en dat maakt Nedmags operaties kwetsbaar.
Een rechtszaak die wasaangespannen door een milieugroep draaide in 2019 het land op slot. Toen oordeelde de Raad van State dat het Nederlandse stikstofbeleid in strijd was met de Europese natuurbeschermingswetten. De zaak, gestart door Johan Vollenbroek van milieuclub MOB, zette een streep door de vergunningen van veehouders en bouwprojecten. Nederland dreigt nu nog wat verder op slot te gaan. Deze keer niet vanwege stikstofuitstoot, maar vanwege watervervuilling.
Bijna geen enkel stukje water in Nederland voldoet namelijk aan de Europese regels voor waterkwaliteit, de Kaderrichtlijn Water (KRW) die opmerkelijk genoeg al sinds 2000 van kracht is. Vanaf 2027 kan Nederland boetes verwachten van de Europese Commissie, maar nu al kunnen milieugroepen of burgers rechtszaken aanspannen om lozingen van bedrijven stil te leggen. Dit kan grote gevolgen hebben voor de vergunningen van bedrijven die dicht bij het water opereren. En dat zijn er in Nederland nogal wat.
Demissionair minister Mark Harbers van Infrastructuur en Waterstaat (IenW) probeert
de gemoederen te kalmeren: 'De mogelijke consequenties rondom vergunningverlening en projecten lijken minder groot dan in het stikstofdossier', schreef hij eerder dit jaar aan de Tweede Kamer. Maar hoeveel bedrijven of projecten dan wél in de problemen komen, daar kan het ministerie 'geen inschatting' van geven.
Platform Investico maakte die inschatting wel. In samenwerking metHet Financieele Dagblad,en mede voorTrouwen deGroene Amsterdammer,brachten we voor het eerst in kaart welke bestaande bedrijven juridische problemen kunnen krijgen door hun waterverontreiniging. De vergunningen van twaalf van Nederlands grootste industriële bedrijven blijken niet in de haak omdat hun lozingen de milieukwaliteit verslechteren, verplichte milieu-onderzoeken niet of niet goed gedaan zijn of de vergunningen sterk verouderd zijn. Het gaat bijvoorbeeld om staalproducent Tata Steel in IJmuiden, chemiebedrijf Dow in Zeeuws-Vlaanderen en de Shell-raffinaderij in de Rotterdamse haven.
Experts zijn vooral kritisch op Rijkswaterstaat, dat volgens hen te langzaam is met het op orde brengen van de vergunningen. Traag overheidsbeleid zorgt er daarnaast al decennia voor dat de landbouw het water te veel blijft vervuilen. Maar doordat de Europese regels in landbouwvergunningen geen rol spelen, zullen boeren niet snel in de rechtszaal moeten verschijnen.
'Chef Mossel', zo staatMarjolein de Hart bekend bij haar collega's van Wageningen Marine Research. Voorzichtig maar routinematig laat de onderzoeker vanaf de Julianasluis in Gouda acht rode netjes mosselen in het bruine water van de Hollandsche IJssel zakken. Niet tot op de bodem, want dan eten de krabbetjes ze op. Op haar knieën bindt De Hart het touw aan het hekwerk. Ze hangt er een geplastificeerd kaartje aan: 'Laten hangen a.u.b., milieuonderzoek voor Rijkswaterstaat.'
Over zes weken komt ze de mosselen weer ophalen. 'In het laboratorium malen we ze met een soort staafmixer tot een grijs papje.' Ook vissen uit de omgeving worden vermalen. Vervolgens meet De Hart de hoeveelheid schadelijke stoffen, zoals kwik en dioxines. 'In het water zijn die stoffen slechts aanwezig in nanogrammen, een miljardste van een gram', zegt ze. In een mossel, die dag en nacht water filtert om aan z'n eten te komen, hopen de stoffen op tot hogere concentraties. Zo kunnen zelfs kleine hoeveelheden kwik al schadelijk zijn voor waterdieren, en voor wie die waterdieren eet.
De metingen aan mosselen zijn een klein onderdeel van de controle of Nederland voldoet aan de Kaderrichtlijn Water, de Europese regels voor waterkwaliteit. Meer dan zevenhonderd 'waterlichamen' worden jaarlijks beoordeeld: polders, kanalen, beken, rivieren en stukken zee. Enerzijds moeten allerlei ecologische kenmerken op orde zijn: in al die wateren moeten bijvoorbeeld voldoende algen, watervlooien en vissen voorkomen. Aan de andere kant zijn er ruim honderd chemische stoffen waarvan de concentratie niet te hoog mag zijn. Meer recente chemische probleemstoffen, zoals de meeste pfas-verbindingen, staan nog niet eens op de lijst.
De metingen wijzen uit: geen enkel van de ruim zevenhonderd Nederlandse wateren voldoet momenteel aan de eisen. Experts schatten dat de boetes die de Europese Commissie kan opleggen als ons land de waterdoelen in 2027 niet haalt, kunnen oplopen tot tachtig miljoen euro per jaar. Dat is slecht voor de Nederlandse reputatie in Europa, maar er is nog een ander, groter risico: belanghebbenden kunnen bij het waterschap of Rijkswaterstaat eisen dat de vergunningen van bedrijven worden aangepast of ingetrokken als hun bedrijfsactiviteiten de waterkwaliteit verslechteren. En die procedures kunnen nu al worden aangespannen.
'Daar zien we de hoogovens.Die draaien 24 uur per dag, ze gaan nooit uit.' Persvoorlichter Martin van de Velde wijst uit het raam naar de rokende torens op het enorme industrieterrein van Tata Steel. We zitten in een vergaderkamer in een van hun kantoorgebouwen. In de hoogovens worden ijzererts en kolen verhit, om zo vloeibaar ijzer te maken waarvan Tata grote plakken staal maakt. In die grondstoffen komen arseen en kwik voor. Weliswaar in kleine hoeveelheden, maar doordat Tata miljoenen tonnen staal produceert, loost het bedrijf jaarlijks flinke hoeveelheden van deze zware metalen.
De lozingen van grote bedrijven worden door het rivm bijgehouden in de zogenoemde Emissieregistratie. Die gegevens konden we vergelijken met de jaarlijkse metingen van de waterkwaliteit. Zo identificeerden we de bedrijven die stoffen lozen in wateren waar die stoffen volgens de Europese normen nu al te veel voorkomen, en waarvan Rijkswaterstaat en de waterschappen denken dat die problemen ook niet snel zullen zijn opgelost.
Een van deze bedrijven is dus Tata Steel. Er stroomt arseen en kwik uit hun pijp het Noordzeekanaal in, en dat bevat meer arseen en kwik dan volgens de Europese waterregels mag. In principe is zo'n lozing niet toegestaan. Maar er is een uitweg. Als Tata kan aantonen dat de waterkwaliteit door de lozing nietverderverslechtert, kan Rijkswaterstaat alsnog een vergunning geven. Daarvoor is een standaardonderzoek ontwikkeld, de zogenoemde 'immissietoets'. Die houdt rekening met de specifieke eigenschappen van de lozing, de grootte van het water, en de verontreiniging die al in het water zit.
Om uit te vinden of die procedures goed zijn uitgevoerd, vroeg Investico de vergunningen en immissietoetsen op van bedrijven die stoffen lozen in wateren waar al te veel van die stoffen in voorkomen. Die vergunningen blijken niet bepaald geordend in een la te liggen. Ze liggen verspreid bij Rijkswaterstaat, waterschappen en omgevingsdiensten. Rijkswaterstaat heeft soms ruim een maand nodig om de vergunningen en milieuonderzoeken van lozende bedrijven te delen, terwijl die informatie in principe openbaar moet zijn.
We zijn bij Tata op kantoor om naar de immissietoets te kijken. Een stapel papier ligt voor ons klaar. De verplichte toets blijkt pas heel recent voor het volledige complex uitgevoerd, terwijl het bedrijf wel jarenlang vergunningen voor lozingen kreeg van Rijkswaterstaat.
De conclusie van het onderzoek is helder: 'De immissietoets voldoet niet voor kwik.' Toch grijpt Rijkswaterstaat niet in. Tata mag onverminderd kwik blijven lozen.
De vergunningen van elfandere grote bedrijven blijken eveneens niet in de haak. Zo slaagt ook chemiebedrijf Dow uit Terneuzen niet voor de immissietoets. Het bedrijf loost grote hoeveelheden zink in de Westerschelde, terwijl daar al te veel zink in het water zit. Toch krijgt Dow een vergunning van Rijkswaterstaat, zolang het bedrijf 'onderzoekt' hoe die hoeveelheid kan worden verminderd. Datzelfde geldt voor de kwiklozing van verfbedrijf Tronox, in de Rotterdamse haven. In 2021 bleek uit de immissietoets dat die het milieu schaadt, maar Rijkswaterstaat paste de vergunning niet aan.
Bij negen bedrijven is de immissietoets te lang geleden, onvolledig, of überhaupt nooit uitgevoerd. Dat geldt bijvoorbeeld voor olieraffinaderij BP in de Rotterdamse haven, de Zeeuwse vestiging van voedselfabrikant Cargill en de Groningse zoutfabriek Nedmag, de grootste kwikuitstoter van Nederland (zie het kader voor de reacties van de bedrijven).
Ook blijkt een aantal vergunningen verouderd. Die van BP stamt uit 1995 en Shell kreeg in 2009 een vergunning voor het lozen van kwik in de Nieuwe Maas. Maar in 2016 werd de milieunorm voor kwik scherp naar beneden bijgesteld. Het is sterk de vraag of Shell de benodigde milieutoetsen nog zou halen, maar Rijkswaterstaat heeft in de tussentijd nooit een nieuwe toets gedaan. Dit geldt ook voor de Amsterdamse afvalverwerker aeb.
Rijkswaterstaat stelt in een reactie dat de vergunningen wél in overeenstemming zijn met de Europese waterregels. Terwijl Tata Steel zelf zegt dat ze niet voldoet aan de immissietoets, zegt Rijkswaterstaat toch dat er 'geen reden is om te denken dat niet aan de immissietoets wordt voldaan'. Dat Dow te veel zink mag blijven lozen mits het die uitstoot 'onderzoekt', zou eveneens volgens de Europese regels zijn.
Rijkswaterstaat concludeerde in een eigen onderzoek in 2019 al dat driekwart van alle vergunningen op de korte of middellange termijn moet worden aangepast. Toch zegt de dienst dat het 'geen beleid' is om vergunningen opnieuw te toetsen als er in de tussentijd strengere normen worden ingevoerd. In algemene zin zegt Rijkswaterstaat wel dat vergunningen die in het verleden niet volgens de Europese regels zijn verleend, kwetsbaar kunnen zijn voor rechtszaken. 'Of dergelijke rechtszaken ook succesvol zullen zijn, valt nu echter niet te zeggen.'
De waterschappen Vechtstromen en Brabantse Delta geven wel toe dat er bij de vergunningen van chemisch bedrijf KLK Kolb en van de voedselbedrijven Cosun Beet Company en Trobas Gelatine onterecht geen immissietoetsen zijn uitgevoerd. Die vergunningen moeten worden herzien.
'Dit gaat geheid in de rechtszaal komen', zegt hoogleraar nationaal en Europees omgevingsrecht Frank Groothuijse wanneer we hem de resultaten van ons onderzoek voorleggen. Burgers of milieugroepen kunnen bij Rijkswaterstaat of het waterschap een verzoek indienen om de vergunning strenger te maken, legt hij uit. Als dat niet succesvol blijkt, kunnen ze naar de rechter stappen. 'Als een lozing de waterkwaliteit significant verslechtert, kan de rechter Rijkswaterstaat dwingen om de vergunning aan te passen. Tenzij Rijkswaterstaat of het waterschap kan aantonen dat de concentratie van die stof op een andere manier onder de norm kan worden gebracht.'
Haalt een bedrijf de immissietoets niet, dan moet een vergunning voor een nieuwe lozing in principe worden geweigerd, zegt Groothuijse. Milieugroepen zullen daarom sterk staan in procedures tegen bedrijven als Dow en Tata. Ook een bestaande vergunning die verouderd is en waarbij verplichte milieutoetsen niet zijn uitgevoerd, is kwetsbaarder. 'De wet eist dat vergunningen actueel zijn, zeker als de norm tussendoor strenger is geworden.'
Groothuijse's collega Marleen van Rijswick, hoogleraar Europees en nationaal waterrecht, hamert op die actualiseringsplicht. 'Vergunningen voor het lozen van gevaarlijke stoffen moet je elke vier jaar opnieuw bekijken.' Ook zij stelt dat de vergunningen van bedrijven die de verplichte immissietoets niet hebben gehaald, of waar die niet is uitgevoerd, kwetsbaar zijn. Dat probleem is bovendien niet nieuw, zegt ze: 'Rijkswaterstaat had dit allang in kaart moeten brengen.'
'Dit zijn allemaal bedrijven waartegen iemand een kansrijke zaak zou kunnen aanspannen', zegt jurist en waterexpert Simon Handgraaf, die MOB-voorman Johan Vollenbroek geregeld van advies voorziet. Handgraaf voorziet bovendien nog veel meer rechtszaken in de toekomst. Dat heeft te maken met een maas in de Nederlandse regelgeving, zegt hij, waardoor veel bedrijven vooralsnog buiten schot blijven. Een lozing is toegestaan als deze het water niet verslechtert, dus als deze een beetje minder vies is dan het water zelf. 'Dus hoe viezer het water, hoe meer een bedrijf daarin mag lozen', zegt Handgraaf. 'Maar zo halen we de doelen natuurlijk nooit.'
De lozingen die wij onderzochten, vormen het topje van de ijsberg. Zo hoeven bedrijven voor veel kleine lozingen überhaupt geen vergunning aan te vragen. De problemen zullen daarnaast groot zijn voor bedrijven die in en om het water een nieuw project starten en daar een vergunning voor aanvragen. Zo vreest belangenvereniging Bouwend Nederland na stikstof en pfas voor een 'nieuw drama'. De Vereniging van Waterbouwers maakt zich zorgen over dijkversterkingen en nieuwe bruggen. 'Klimaatadaptief bouwen komt hiermee in gevaar.'
Terwijl de verantwoordelijkheid voor de industrie verdeeld ligt over waterschappen, omgevingsdiensten en Rijkswaterstaat, en die diensten dikwijls hun eigen administratie niet op orde hebben, is de landelijke politiek de afgelopen twintig jaar wel degelijk heel druk geweest met de waterregels. Al leefde in Den Haag niet zoveel bezorgdheid om vervuiling door de industrie; daar ging de aandacht vanaf het begin af aan vooral uit naar de landbouw.
'We zouden die vieze Fransenen Walen eens aanspreken en aan het werk zetten. Daarom wilde Nederland destijds Europese waterregels.' Ecoloog Bas van der Wal glimlacht als hij aan de tijd rond de eeuwwisseling terugdenkt. Hij werkt al ruim 25 jaar voor stowa, het wetenschappelijk adviesbureau van de waterschappen, en was destijds betrokken bij het opstellen van de waterdoelen voor Nederland. Aan de oevers van het Valkenburgse Meer bij Leiden, waar hij in zijn vrije tijd graag fietst, blikt hij terug. Het meer is een toevluchtsoord voor trek- en weidevogels - we zien onder meer Canadese ganzen met hun jongen - maar op deze zonnige dag zijn er ook veel zwemmende kinderen.
Nederland klaagt vaak over verontreiniging uit het buitenland, zegt Van der Wal. 'Dan hoor je altijd dat we het "afvoerputje van Europa" zijn.' Dat was eind vorige eeuw ook niet zonder reden: in de jaren tachtig en negentig stroomde daadwerkelijk heel veel watervervuiling ons land binnen. In Frankrijk werd zoveel zout in de Maas geloosd dat zelfs de tuinders in het Westland er last van hadden, en in Wallonië stroomde het rioolwater ongezuiverd de rivieren in.
Tijdens het Nederlandse voorzitterschap van de EU in 1997 pleitten premier Wim Kok en minister van Buitenlandse Zaken Hans van Mierlo daarom voor Europese regels over de waterkwaliteit. Met succes: in december 2000 lag daar de Kaderrichtlijn Water. Alle Europese lidstaten kregen drie jaar de tijd om de regels vast te leggen in hun eigen wetten, maar Nederland had geen haast, zegt Van der Wal: 'Wij hadden ons watersysteem allang op orde, dachten we: wij hadden de waterschappen.'
In 2003 bleek dat het tegenovergestelde het geval was. Onderzoekers van Wageningen Universiteit publiceerden een rapport over de impact van de nieuwe waterregels op de landbouw. Het document stond vol met rode kaartjes van Nederland. Zelfs met een laag ambitieniveau zou een derde van de landbouw niet mogelijk zijn, vanwege de uitstoot van mest en pesticiden.
'Na de publicatie van ons rapport ontstond veel gedoe', zegt zoetwaterecoloog en medeauteur Piet Verdonschot. Nu werd duidelijk dat de waterregels grote invloed konden hebben op de samenleving in het algemeen, en de landbouw in het bijzonder. 'Wij, vanuit Wageningen nota bene, toonden aan dat de landbouw veruit de grootste speler was in het hele waterkwaliteitsprobleem. Het ministerie vroeg ons daarna nooit meer om vervolgonderzoek te doen.'
'Voor de buitenwereld kwam dat hard binnen, maar bij LTO waren we achter de schermen allang begonnen met lobbyen', zegt Geart Benedictus. Hij zat tussen 2003 en 2006 in het bestuur van de landbouwlobby als portefeuillehouder Water. Benedictus is van oorsprong veearts, en zat later namens het CDA in de Friese Provinciale Staten en de Eerste Kamer. Bij hem thuis in Joure bladert hij door de archiefstukken die hij nog heeft uit zijn LTO-tijd.
'Wij vonden dat al die ecologen met veel te vergaande plannen bezig waren', zegt hij, wijzend op een interne LTO-notitie uit 2003. 'Dus zijn we erop gaan hameren dat er geen generieke normen voor de landbouw zouden komen, maar alles op gebiedsniveau beoordeeld zou worden. Normen die per gebied anders zijn, worden eerder afgezwakt.' Twee begrippen kwamen steeds terug, zegt hij: haalbaar en betaalbaar. 'De staatssecretaris was van de VVD, dus je snijdt die kreten daarop toe.'
In 2004 kwam staatssecretaris Melanie Schultz van Haegen met nieuwe plannen voor het invoeren van de Kaderrichtlijn Water. De nieuwe regels moesten leiden tot 'haalbare en betaalbare doelen', schreef ze. Nederland koos daarbij voor een 'pragmatische aanpak', het zou 'optimaal' gebruikmaken van uitzonderingen en alle mogelijkheden voor uitstel benutten. De wet werd in juli 2004 aangenomen, waarna de Nederlandse aanpak in regionale organisaties verder werd opgetuigd.
'We hadden ook allemaal mensen die die overleggen in de gaten hielden', zegt Benedictus terwijl hij een A4'tje over de tafel schuift. In een keurige tabel staan de namen van LTOmedewerkers en de verantwoordelijke regionale bestuurders en ambtenaren, compleet met telefoonnummers. 'We hebben er heel veel mensen en denkkracht tegenaan gezet.' En met succes, vindt hij: 'Er zijn geen generieke normen aan de landbouw opgelegd.'
In 2007 nam de Tweede Kamer een motie aan van SGP, VVD, CDA en PVV die de regering verzocht om de landbouw geen extra lasten op te leggen als gevolg van de invoering van de Kaderrichtlijn Water. In het eerste kabinet-Rutte bezuinigde staatssecretaris Henk Bleker zeshonderd miljoen op natuurbeleid, waaronder op het invoeren van de KRW-regels.
'En sindsdien zegt de regering steeds dat we er met nieuwe maatregelen wel zullen komen', zegt Guus Beugelink. Hij werkte lang bij het Planbureau voor de Leefomgeving (PBL) en schreef verschillende rapporten over hoe Nederland de doelen voor waterkwaliteit níet zou halen. 'De minister heeft nu weer een nieuw Impulsprogramma aangekondigd, maar we zijn al veertien jaar bezig. Ik zou zeggen: kijk naar de cijfers.'
Die liegen inderdaad niet. In bijna tweehonderd wateren worden de normen voor stikstof en fosfaat overschreden, en in meer dan tweehonderd wateren komen te veel bestrijdingsmiddelen voor. Je kunt de Bollenstreek en het Westland zo aanwijzen op de waterkaart, omdat er te veel middelen in het water voorkomen die vooral voor bloemen of kassen worden gebruikt.
Toch lopen boeren niet zoveel risico om in de rechtszaal te belanden als de grote bedrijven die afvalwater lozen. Het afspoelen van water met daarin te veel mestresten of bestrijdingsmiddelen geldt namelijk juridisch gezien niet als 'lozing'. Een boer hoeft daar dus geen vergunning voor aan te vragen, waardoor milieugroepen ook niets hebben om aan te vechten.
En zo is na dertien jaar VVD-kabinetten niet de landbouw, maar het grootbedrijf waarschijnlijk het eerste slachtoﬀer van de Kaderrichtlijn Water.
'Nederland was altijdhet gidsland voor ons. Het is schrikken dat het bij jullie ook zo slecht gaat', zegt Isabelle Larmuseau. De Belgische advocate is expert op het gebied van milieurecht en spande zaken aan tegen grote PFAS-lozers in België en Nederland. 'Als de overheid toestaat dat bestaande bedrijven het milieu vervuilen, raakt daarmee de ruimte voor nieuwe, schonere, bedrijven op', zegt ze. 'Milieuwetten niet handhaven is funest voor innovatie.'
Waterkwaliteit is de zoveelste grens waar Nederland de afgelopen jaren tegenaan loopt. Het blijkt enorm ingewikkeld om intensieve veehouderij, zware industrie en bijna achttien miljoen mensen te herbergen en tegelijkertijd het water schoon te houden. En net als bij stikstof, klimaatverandering en het vollopen van het elektriciteitsnet heeft de overheid te lang gedaan alsof de problemen wel zouden verdwijnen.
'Niet alles kan overal', schreef Johan Remkes over de stikstofcrisis, maar een discussie over wat we dan wel waar willen, wordt nauwelijks gevoerd. Burgers en milieugroepen die het gevoel hebben dat ze de overheid daar niet in kunnen vertrouwen, zoeken hun heil in de rechtszaal. Johan Vollenbroek heeft de eerste procedures al aangespannen, zijn milieuclub zoekt momenteel mensen met juridische kennis van de Europese waterregels.