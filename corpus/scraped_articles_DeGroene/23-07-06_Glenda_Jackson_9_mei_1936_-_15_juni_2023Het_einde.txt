Glenda Jackson 9 mei 1936 - 15 juni 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
In het theater van de politiek kon actrice Glenda Jackson thema's uitKing Learvan dichtbij aanschouwen. In haar levensfilosofie stond rechtvaardigheid altijd centraal.
Als parlementaire afgevaardigde namens de Labour-partij bracht Glenda Jackson, de onlangs op 87-jarige leeftijd overleden actrice, regelmatig werkbezoeken aan bejaarden- en verzorgingstehuizen in haar Noord-Londense kiesdistrict Hampstead en Highgate. Wat haar opviel, is dat genderverschillen lijken te vervagen naarmate we ouder worden, in haar woorden 'een beetje mistig' worden. Dat bleek toen ze in 2016, een jaar nadat ze was teruggekeerd naar de bühne, op tachtigjarige leeftijd King Lear ging spelen, de tot krankzinnigheid gedreven koning uit William Shakespeare's donkerste tragedie.
Bij het vertolken van deze loodzware theaterrol stapte Jackson met verve in de voetsporen van Laurence Oliver, John Gielgud en Ian McKellen. In de lovende recensies werd amper gewag gemaakt van haar vrouw-zijn. De prestatie was des te opmerkelijker omdat deze volgde op een 23 jaar durende uitstap naar het theater van de politiek. Daar kon ze thema's uitKing Learvan dichtbij aanschouwen. Hoe leiders, zoals haar partijleider Tony Blair, ten onder kunnen gaan aan overmoed. Hoe autoriteit binnen een mum van tijd kan plaatsmaken voor anarchie. En hoe lastig het bewerkstelligen van rechtvaardigheid is.
Rechtvaardigheid is altijd het centrale thema geweest in Jacksons levensfilosofie. Uit woede over het in haar ogen verwerpelijke beleid van Margaret Thatcher was de succesvolle actrice begin jaren negentig de politiek in gegaan. Na de verkiezingszege van Labour kreeg Jackson, die tijdens een beroemde scène in Ken Russells filmThe Music Loversals gefrustreerde en nymfomane echtgenote van Pjotr Tsjaikovski naakt door een treinwagon kroop, een belangrijke portefeuille op Transport die ze twee jaar zou vervullen. Ten tijde van de Irakoorlog groeide ze uit tot een van de luidruchtigste critici van Blair.
Dat eigenzinnige gaat terug naar haar jeugd op de Wirral, het verarmde schiereiland dat aan de verkeerde kant van de Mersey ligt. Glenda May Jackson groeide niet op in armoede, zoals is beweerd, maar in een respectabel arbeidersgezin. Haar vader Harry was een bouwvakker; haar moeder een schoonmaker die regelmatig pints tapte in een buurtkroeg. Glenda, de oudste van vier dochters, blonk uit op de confessionele basisschool, wat haar de kans bood om naar een staatsgymnasium te gaan. Daar slaagde ze niet voor haar eindexamens. Ze was een boekenwurm, maar las liever de Brontës dan studieboeken.
Ze vond een baan bij Boots, het Britse Kruidvat. Uit verveling ging ze acteren bij het amateurtoneel en al snel maakte ze haar debuut in de detectiveThe Mystery of Greenfingers. Jackson verwierf een beurs voor de Royal Academy of Dramatic Art. Daar viel ze op door haar vlijt. Vanzelf ging haar acteerloopbaan niet. Anderhalf jaar lang zat ze zonder acteerwerk. Om geld te verdienen werkte ze als serveerster, en telefoniste én als vermaker op een vakantiepark waarbij ze haar latere echtgenoot, de acteur Roy Hodges ontmoette.
Jackson beleefde haar doorbraak met de vertolking van de revolutionaire aristocrate inMarat/ Sadevan Peter Weiss, waar ze heen en weer vloog tussen de verschillende gemoedstoestanden, net als later inKing Lear.In de filmMary, Queen of Scotsspeelde ze Elizabeth I tegenover rivale Vanessa Redgrave als koningin Mary. Laatstgenoemde rivaliteit ging verder dan het witte doek. Jackson als rebelse hemelbestormer uit de Merseyside tegenover Redgrave, dochter van een bekend acteur. De twee werden nooit vrienden.
Oscars ontving de kettingrokende en vrijgevochten Jackson begin jaren zeventig voor haar rollen inSunday Bloody SundayenWomen in Love.Een Oscar-nominatie leverde de hoofdrol in de verfilming van Hendrik IbsensHedda Gablerop, waar ze leek te genieten van haar rol alsfemme fatale. 'Vanaf het begin van mevrouw Jacksons optreden gaat de interesse niet uit naar waarom ze de levens om haar heen verwoest, maar hoe', schreef eenNew York Times-recensent.
Als progressief en praktisch politica zette Jackson zich op gevorderde leeftijd in voor de bewoners van het kiesdistrict die haar in 1992 naar het Lagerhuis hadden gestuurd. 'Soms stond ze urenlang te luisteren naar problemen van kiezers', herinnert Myra Farnworth zich, een plaatselijke partijmedewerker, 'een stoel weigerend.'
Op plaatselijk niveau was het openhouden van metrohalte Mornington Crescent een succes. 'Sluiting', aldus Farnworth, 'zou slecht zijn geweest voor de arme Bengaalse gemeenschap in de buurt.' Waar empathie de overhand had bij ontmoetingen met kiezers, reserveerde ze haar scherpe tong voor machthebbers, of ze nu dood of levend waren. Ze oogstte kritiek (en lof) toen ze in het Lagerhuis tekeerging tegen de net overleden Thatcher. Furieus was ze, jaren eerder, over de leugens die de weg hadden bereid voor de Irakoorlog. 'Je moet een reden hebben om duizenden mensen te doden', beet ze Blair toe.
In 2015 keerde ze terug naar het acteren. Binnenkort zal Jackson te zien zijn inThe Great Escaper,een waar verhaal over een D-Dayveteraan. Ze speelt samen met Michael Caine, 48 jaar nadat de twee voor het eerst samen te zien waren inThe Romantic Englishwoman. De in 1976 gescheiden Jackson woonde met haar zoon,Daily Mail-columnist Dan Hodges, en dertienjarige kleinzoon in het Zuid-Londense Blackheath. 'Stel je voor', schreef Rich Pelley een jaar geleden inThe Guardian,'om elkedag te ontbijten met oma Glenda. Beangstigend! Maar weet je wat? Wedden dat ze minder eng is na een bord cornflakes?'
'Soms stond ze urenlang te luisteren naar problemen van kiezers'
Elliott Franks / Eyevine / ANP | 2016 als King Lear