De Al Capone-methode Polen vervolgt de zelfverrijkers van PiS

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Hoe rekent het post-autoritaire Polen af met misdrijven tegen het democratisch bestel, zonder zelf te worden beticht van politieke motieven? Economische delicten bieden een uitkomst.
Nooit werd Al Capone veroordeeldvoor moord, smokkel, of andere misdrijven. De maffiabaas liet het vuile werk opknappen door tussenpersonen en zijn bezit stond veilig op naam van zijn vrouw. Dat de beroemdste boef van Chicago uiteindelijk toch achter de tralies belandde, had een triviale reden: hij ontdook de belasting over al die zogenaamd legale inkomsten.
In Polen duikt de naam van de Amerikaans-Italiaanse maffioso regelmatig op in politieke commentaren. Meestal krijgt het nationaal-populistische Recht en Rechtvaardigheid (PiS) het etiketje maffia opgeplakt. Nu PiS sinds december de macht kwijt is, wordt er steeds meer bekend over wat er de afgelopen acht jaar achter de schermen gebeurde en is de maffiavergelijking populairder dan ooit.
Nieuw is ze niet. Al in 2015, het jaar dat PiS-leider Jaroslaw Kaczynski alle macht naar zich toetrok in Polen, publiceerde in Hongarije de socioloog Bálint Magyar het boekPost-Communist Mafia State.Daarin beschreef hij hoe zijn vaderland steeds verder verstrikt was geraakt in de tentakels van Viktor Orbán en diens volgelingen. Een organisatie - in dit geval Orbáns partij Fidesz - controleert alle sectoren van de macht, monopoliseert de economie en verdeelt de opbrengst via informele, familiaire kanalen, waarbij loyaliteit en gehoorzaamheid vooropstaan.
In Polen maakte Kaczynski er nooit een geheim van dat hij Warschau wilde veranderen in een nieuw Boedapest. Als tweede voorbeeld prees hij het Turkije van Recep Tayyip Erdogan. Hij hield zijn woord. Polen zonk gestaag op ranglijsten, zoals die van Freedom House, Amnesty International en Transparency International. In de typologie van socioloog Magyar waren Kaczynski en Orbán Godfathers van een maffiastaat. Dat was in grote lijn ook de interpretatie van de Poolse grondwetdeskundige Wojciech Sadurski; de PiS-partij is een georganiseerde-misdaadorganisatie die de staat heeft overgenomen en plundert.
Er valt het een en ander op de maffiavergelijking af te dingen. Afrekeningen met tegenstanders hadden doorgaans geen dodelijke afloop. De aansturing van de 'maffiastaat' verliep op formelere manier dan via strikt familiaire banden en uiteindelijk gaf Kaczynski - verrast door zijn verkiezingsnederlaag - de controle over Polen na veel tijdrekken uit handen.
De grootschalige zelfverrijking van de afgelopen jaren valt echter moeilijk weg te gummen. Zeker nu de resultaten van audits in overheidsinstellingen bekend worden terwijl Kaczynski in de oppositiebankjes zit. De nieuwe premier, Donald Tusk, belooft dat alle strafbare feiten zullen worden vervolgd.
Dat is makkelijker gezegd dan gedaan. Want om maar eens met de hoogste baas zelf te beginnen; hoe vervolg je Kaczynski? Afgezien van een korte periode waarin hij vice-premier voor veiligheidszaken was, vervulde hij geen officiële functies, zette zijn handtekening niet onder controversiële beslissingen en was formeel niet eens fractievoorzitter van de PiS-partij. Ondertussen weet iedereen dat Kaczynski tien jaar lang - van 2005 tot 2007 en van 2015 tot december vorig jaar - op de achterbank de touwtjes in handen had. Hij besliste over politieke benoemingen en belangrijke regeringsbesluiten werden voorgekookt op het PiS-hoofdkwartier aan de Nowogrodzka-straat.
Welke rechtbank veroordeelt deze 'gewone parlementariër' - zoals Kaczynski zichzelf pleegt te noemen - voor het afbreken van de rechtsstaat, het gebruik van repressie tegen demonstranten, of het stigmatiseren van minderheden? Ook zijn premiers, ministers en al die andere politici van 'Verenigd Rechts' die afgelopen jaren hun steentje bijdroegen aan Kaczynski's autoritaire experiment blijken moeilijk te vervolgen te zijn.
Een voorproefje kregen de Polen toen Kaczynski onlangs voor een parlementaire enquêtecommissie moest verschijnen die het afluisteren van politieke tegenstanders onderzoekt. Dit gebeurde met het Israëlische spionagesysteem Pegasus dat de controle over iemands mobiele telefoon volledig overneemt. Zo werden mails van de chef van Tusks verkiezingsstaf uit diens mobieltje 'gezogen' en de inhoud bewerkt tot sms'jes die de gebruiker van de telefoon nooit had verstuurd. En wel op zo'n manier dat het leek of de man iets op zijn kerfstok had. Dit geprepareerde materiaal 'lekte' vervolgens naar de staatstelevisie die het gebruikte om de verkiezingscampagne van de oppositie in een kwaad daglicht te stellen.
De directeur van staatstelevisie tvp was Jacek Kurski, een politicus met de bijnaam 'de buldog van Kaczynski' die zijn baas vaak met propaganda terzijde stond. Hij verzon onder meer het verhaal dat Tusk eigenlijk geen Pool is, maar een Duitser. Deze leugen werd door tvp acht jaar lang bijna dagelijks herhaald. Dat de PiS-televisie gebruikmaakte van materialen afkomstig van de geheime diensten werd onder meer bevestigd door Canadese experts die wereldwijd onderzoek doen naar misbruik van Pegasus, en ook door twee Poolse rechtbanken.
Maar Kaczynski gaf geen krimp voor de enquêtecommissie. Dat hele Pegasus-verhaal was 'fake news', een sprookje verzonnen door premier Tusk die volgens de PiS-baas de Poolse democratie om zeep wil helpen. Maar had hij als vice-premier voor veiligheid dan niets gehoord over Pegasus? Nee, niet echt. Alleen indirect via de heren Mariusz Kaminski en Maciej Wasik, de hoogste bazen van de geheime diensten. Dat waren ze ook tijdens de eerste PiS-regeringen (2005-2007). In 2015 werden ze veroordeeld tot lange gevangenisstraffen omdat ze een geheime dienst inzetten tegen een politieke tegenstander. Ze waren nog niet in hoger beroep gegaan, of nieuwbakken PiS-president Andrzej Duda verleende hun gratie, zodat ze opnieuw acht jaar bovenbazen van de geheime diensten konden zijn. Toen het tweetal dit jaar uiteindelijk alsnog in de gevangenis belandde, verleende president Duda een tweede keer gratie.
Formeel zijn Kaminski en Wasik dus veroordeelde criminelen die dankzij hun politieke connecties op vrije voeten zijn. Niettemin verklaarde Kaczynski het volste vertrouwen in het tweetal te hebben, want ze waren - volgens Kaczynski - veroordeeld door rechters van Tusks partij. Pegasus? Kaczynski had vagelijk weleens iets gehoord over een afluistersysteem dat nodig was om criminelen te pakken. Maar verder was zijn naam haas. En zo gaat het de hele tijd; prominente PiS-politici verklaren voor de camera dat de huidige regering haar tegenstanders vervolgt en dat er geen hard bewijs is voor alle beschuldigingen.
Neem onderminister Artur Sobon die zich namens het ministerie van Staatsbezit bezighield met de organisatie van presidentsverkiezingen in covid-tijd. Kaczynski was bang dat PiS-president Duda niet zou worden herkozen door de groeiende ontevredenheid over de covid-restricties. Polen moest dus zo snel mogelijk naar de stembus. Een normale stembusgang was onmogelijk vanwege het besmettingsgevaar, dus moest er per post worden gestemd. Aan onderminister Sobon de taak om dit te organiseren met de Poolse posterijen. Uiteindelijk gingen de 'brievenbusverkiezingen' niet door, omdat een deel van Kaczynski's eigen coalitie van Verenigd Rechts deze grove schending van de kieswet te ver vond gaan. Maar ondertussen vloeiden bij de voorbereidingen tientallen miljoenen euro's door het putje. Wie is daarvoor verantwoordelijk? Niemand, zo bleek toen onderminister Sobon voor de parlementaire enquêtecommissie verscheen. Hij had geen officiële opdracht gekregen van zijn minister en alle vergaderingen met de directie van de Poolse Post, drukkerijen en lokale overheden waren informele ontmoetingen, hield hij vol.
Het overheidsapparaat functioneerde als een informele club. Instructies werden mondeling gegeven, besluiten niet ondertekend, geen politicus blijkt verantwoordelijk.
Behalve enquêtecommissiesheeft de regering-Tusk nog een instrument om PiS-politici publiekelijk aan de schandpaal te nagelen: het Staatstribunaal. Ook dit is een weg vol voetangels en klemmen. Het Staatstribunaal komt alleen bij elkaar om de hoogste functionarissen van de staat te berechten, indien het parlement daartoe besluit. Tusk beschikt niet over voldoende parlementariërs om president Duda, oud-premiers, of -ministers via deze weg aan te pakken. Er is één uitzondering: de president-directeur van de centrale bank die volgens de wet met een gewone meerderheid voor het Staatstribunaal kan worden gedaagd. Eind maart viel de beslissing.
Centrale-bankdirecteur, Adam Glapinski, maakt al decennia deel uit van Kaczynski'sinner circle. Hij veranderde Polens centrale bank in een bolwerk voor lucratieve baantjes voor partijvrienden, waarbij hij zijn eigen portemonnee niet vergat. Zijn ellenlange toelichtingen op rentebesluiten waren lofzangen op hemzelf en op de PiS-regering. Voor het Staatstribunaal moet hij zich onder meer verantwoorden voor mismanagement en het schenden van de politieke neutraliteit van de centrale bank. Processen voor het Staatstribunaal kunnen jarenlang duren. Of Glapinski ooit wordt veroordeeld is zeer de vraag. In die tijd kunnen de beschuldigingen als een boemerang terugslaan. Glapinski, die jarenlang de EU afschilderde als een kolonisator, zocht onmiddellijk steun bij de Europese Centrale Bank, omdat de aanklacht tegen hem de onafhankelijkheid van de Poolse centrale bank zou schenden. Net als andere EU-vreters uit Kaczynski's partij kondigde hij aan dat hij zijn recht gaat halen bij de Europese gerechtshoven in Luxemburg en Straatsburg.
Ondertussen wordt Tusks achterban ongeduldig. Vooral degenen die jarenlang demonstreerden, of zelfs hun carrière op het spel zetten door te protesteren tegen Kaczynski's machtsgreep, eisen gerechtigheid. Als politici niet worden afgerekend op hun politieke verantwoordelijkheid, dan staat de deur wagenwijd open voor recidive, mocht er ooit weer een rechts-populistische formatie aan de macht komen. Hoe kunnen de verantwoordelijken voor het afbreken van rechtsstaat en democratie worden bestraft?
Hier komt opnieuw de parallelmet Al Capone om de hoek kijken. Decapo di tutti capiwerd gepakt op belastingontduiking, terwijl hij veel ernstiger delicten op zijn kerfstok had. Politici kunnen moeilijk te vervolgen zijn voor het schenden van democratische spelregels, maar zijn kwetsbaar op een ander punt: economische delicten. Deze zijn makkelijker te vatten in een juridische aanklacht en moeilijker weg te wimpelen als zijnde 'politiek'. Aan economische delicten geen gebrek. Bijna overal waar machthebbers politieke controle overboord zetten, gaat de economische transparantie er achteraan. Of het nou totalitaire staten zijn als het Derde Rijk en de Sovjet-Unie, of de milde 'illiberale democratieen' van Orbán en Kaczynski; ze grossieren in economisch machtsmisbruik.
Je loopt er overal in Polen tegenaan. Soms zelfs letterlijk, zoals in Wilanów, een welgestelde buitenwijk van Warschau. Een kolossaal gebouw midden in een jong buurtje van vrijstaande huizen, waarbij je je direct afvraagt: wie heeft in hemelsnaam toestemming gegeven voor dit ding? Niet de gemeente, want die weigerde een bouwvergunning. Hier is 'niemand' verantwoordelijk, hoewel iedereen de naam van de politiek verantwoordelijke kent: oud-justitieminister Zbigniew Ziobro. Toen hij onlangs, na lange afwezigheid wegens ziekte, voor de camera verscheen, was het eerste wat hij zei: 'Ik heb niets ondertekend. Alle beslissingen werden genomen door mijn medewerkers.'
Tien jaar lang profileerde Ziobro zich als onverschrokken misdaadbestrijder. Hij was de bedenker en uitvoerder van wetten die de Poolse rechtsstaat lam legden. Zijn mini-partijtje Soeverein Polen blokkeerde elk compromis met de Europese Commissie. Zonder pardon nam hij wraak op rechters, officieren van justitie, of artsen die hem persoonlijk niet zinden.
Maar hoe vervolg je Ziobro voor constitutionele delicten? Concreter is het gebouw in Wilanów. Het werd gefinancierd met geld uit het Gerechtigheidsfonds van het ministerie van Justitie. Dat geld was bestemd voor hulp aan slachtoffers van misdrijven, maar media en de Poolse Controlekamer nik rekenden uit dat onder Ziobro slechts een fractie naar slachtofferhulp ging. Vele miljoenen euro's gingen naar projecten die Ziobro's Soeverein Polen ondersteunden.
Honderd miljoen zloty - zo'n 23 miljoen euro - zou het gebouw in Wilanów gaan kosten, geheel gefinancierd uit Ziobro's Gerechtigheidsfonds. De begunstigde is priester Michal Olszewski, bekend als exorcist en mediaprediker. Met slachtofferhulp hadden pater Olszewski en zijn stichting Profeto geen ervaring, maar er was geen concurrentie: de subsidie werd toegekend in een stille procedure. Een paar kamertjes voor slachtoffers van huiselijk geweld dienden als vijgenblad voor de bouw van zijn Centrum voor slachtofferhulp; in werkelijkheid een hotel met conferentiezalen en opnamestudio's. De radio- en internetkanalen van de mediapriester, populair in conservatief-katholieke kringen, zouden Ziobro in verkiezingstijd kunnen steunen. Heel toevallig is de broer van pater Olszewski chef van staatsbank Alior. Net zo toevallig ging hij veel om met Ziobro's onderminister, die verantwoordelijk was voor het Gerechtigheidsfonds. De laatste horde, een gemeente die geen bouwvergunning wil verlenen, was geen probleem. De provinciegouverneur - in Polen is dat een regeringsambtenaar - annuleerde het gemeentebesluit van hogerhand.
Bij andere gelegenheden financierde het Gerechtigheidsfonds materieel voor de vrijwillige brandweer en kregen plattelandsvrouwenverenigingen pannen, koffiezetapparaten en ander keukengerei. Toevallig werden deze cadeautjes uitgedeeld door Ziobro's partijgenoten in hun kiesdistricten. Om deze uitgaven te rechtvaardigen waren de doelstellingen van het Gerechtigheidsfonds opgerekt met het rekkelijke begrip 'voorkomen van misdrijven'. Vermoedelijke corruptie werd niet vervolgd, want justitieminister Ziobro was tevens procureur-generaal. Tot dit jaar.
Kortgeleden arresteerde het OM enkele verdachten onder wie de priester en medewerkers van het ministerie van Justitie. Ziobro's huis werd doorzocht. De oud-minister kroop in de slachtofferrol: hij was ziek, de huiszoeking was onrechtmatig en hij had niets ondertekend.
Ook fracties binnen de PiS-partij kregen delen van de politieke buit toegewezen; een eigen ministerie of instituut met eigen subsidiepotten en baantjes om te verdelen. Op deze manier hield Kaczynski alle elkaar bestrijdende clans binnen Verenigd Rechts in evenwicht. Het regeringsapparaat dijde gestaag uit. De kanselarij van premier Mateusz Morawiecki kostte de belastingbetaler twee keer zoveel als die van zijn voorgangers. Ministers benoemden naar believen onderministers en staatssecretarissen. Daarnaast hielden bijna zeventig zogeheten 'regeringsgevolmachtigden' zich bezig met dezelfde beleidsterreinen als de ministeries.
Daarbij kwamen nog honderden staatsbedrijven, vol lucratieve banen en baantjes. En met vette pr-budgetten voor externe bureautjes. Net als onder het communisme kregen staatsbedrijven een politieke top, waaronder een professioneel managent de tent runde. Een klein deel van hun salarissen maakten deze politieke managers over naar de PiS-partij in de vorm van forse, 'vrijwillige' donaties. De staatsbedrijven werden op vele manieren ingezet om de partijlijn te steunen. Uit een audit van Controlekamer nik bij negen staatsbedrijven en acht door hen opgerichte stichtingen bleek dat in de jaren 2017-2021 zo'n tweehonderd miljoen euro als 'schenkingen' werd uitgedeeld. Daarnaast ging er een vergelijkbaar bedrag naar 'sponsoring'. Pro-regeringsmedia met weinig bereik werden op deze manier in leven gehouden. De bedragen groeiden gestaag in de loop van de jaren en de uitgaven piekten in verkiezingstijd, concludeerde nik. De meeste staatsbedrijven lieten de nik-controleurs niet binnen, hoewel ze daartoe wettelijk verplicht waren. Ze hadden tenslotte niets te vrezen van het OM van minister Ziobro.
Ook hier is de wind gedraaid.Een van de grootste onderzoeken zal zich richten op staatsolieconcern Orlen. Kaczynski vertrouwde het concern toe aan Daniel Obajtek, de burgemeester van een bergdorpje die PiS steunde. Wel moest er eerst even worden geregeld dat een criminele aanklacht tegen Obajtek in de doofpot verdween. Kaczynski's economische 'wonderboy' overtuigde de oude PiS-baas dat er één gigantisch staatsenergiebedrijf moest komen dat Polen op de Europese kaart zou zetten. Het werd één gigantisch netwerk van partijgenoten, vrienden en familieleden.
Alleen al over de vermoedelijke misstanden en corruptie binnen Orlen kan een boek worden geschreven. Orlen kocht lokale pers op en zorgde dat kritische journalisten van de redacties verdwenen. Dit tot onverhulde tevredenheid van Kaczynski. Orlen verkocht de raffinaderij van Gdansk, cruciaal voor de energieveiligheid van het land, voor een bedrag ver onder de marktprijs aan het Saoedische staatsconcern Aramco. Het is een raadsel waarom dit gebeurde ondanks verzet van de geheime diensten, vooral ook omdat Aramco nauw samenwerkt met de Russen. Want was PiS niet de partij die zo fel tekeergaat tegen privatisering en tegen Russische invloed? Het raadsel doet grootschalige corruptie vermoeden.
Of dit het grootste financiële schandaal ooit wordt, moet nog blijken. Een andere kandidaat voor deze titel is skok, de bank die PiS jarenlang financierde en door PiS werd beschermd tegen controles. De bedragen die uit skok werden weggesluisd, voordat de overheid bijsprong om het leeninstituut te redden, liepen waarschijnlijk in de honderden miljoenen euro's. Tot nu toe werd er geen onderzoek gedaan door het OM en werden journalisten die het waagden om deze 'moeder van alle PiS-affaires' te onderzoeken overstelpt met rechtszaken.
In vrijwel al deze affaires speelden politici van Verenigd Rechts een rol, inclusief Kaczynski. Hij zag bijvoorbeeld persoonlijk toe op een project dat de partijkas van PiS tot in lengte van dagen zou doen uitpuilen. Al in de jaren negentig verzekerde hij zich van controle over de firma Srebrna die een perceel bezit aan de gelijknamige straat in hartje Warschau. Baantjes bij Srebrna helpen Kaczynski's medestanders door tijden van politieke tegenwind. In 2019 kregen journalisten lucht van een plan om een wolkenkrabber te bouwen op het Srebrna-perceel. Niemand minder dan Kaczynski hield toezicht op de voorbereidingen, zo bleek uit geluidsopnames. Daarbij verschenen twee ernstige beschuldigingen: Kaczynski zou de projectontwikkelaar hebben belazerd en bovendien hebben bemiddeld bij het overhandigen van steekpenningen.
Uiteraard seponeerde justitieminister Ziobro de zaak onmiddellijk en werd Kaczynski niet verhoord. De krantGazeta Wyborczadie de zaak aan het licht bracht, wist onlangs te melden dat het OM het onderzoek heeft heropend. Mocht de architect van het 'illiberale' Polen worden veroordeeld wegens een banaal economisch misdrijf, dan kan de geschiedenis, zoals de Polen het zeggen, schuddebuiken van het lachen.
Wojtek Radwanski / AFP / ANP | Jaroslaw Kaczynski voor de parlementaire commissie die onderzoek doet naar het gebruik van Pegasus Software. Warschau, 15 maart