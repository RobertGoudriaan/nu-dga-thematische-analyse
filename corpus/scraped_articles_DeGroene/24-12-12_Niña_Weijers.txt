Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Op mijn slaapkamer hangt een affiche van het retrospectief van Nan Goldin dat vorig jaar te zien was in het Stedelijk Museum.This Will Not End Well,staat er in witte, springerige letters boven een foto van een vrouw wier rug, gehuld in een glanzend blauwe, iets te krappe feestjurk met strikjes, wordt omklemd door een gespierde mannenarm. Dagelijks denk ik aan hetthisdat niet goed zal aflopen. Wat is'this'?De liefde, of wat het dan ook is, tussen deze twee mensen? De liefde in het algemeen? Of gewoon:allesin het algemeen? Altijd weer blijven mijn ogen haken aan de openingsdatum van de tentoonstelling, 7 oktober 2023.
Vorige week opende hetzelfde retrospectief in de Neue Nationalgalerie in Berlijn. Goldin hield een vurige toespraak over de genocide in Gaza, en de manier waarop de Duitse kunstwereld kunstenaars die kritisch zijn op Israël structureel monddood maakt. Angstvallig probeerde het museum zich te distantiëren met een holle redenering over de scheiding tussen kunstenaarschap en activisme - wie Goldins werk kent, weet dat die twee in haar geval juist radicaal verweven zijn.
Het Stedelijk, ondertussen, exposeert schilderijen en video's van de Zwitserse Miriam Cahn, een generatiegenoot van Goldin. Haar schilderijen zijn expliciet, intens en woedend, maar ook heel verleidelijk: de kleuren, de haast oplichtende vormen, de grimmig-cartooneske maskers op de plek van gezichten. Haar onderwerp is over het algemeen het naakte menselijke lichaam in zijn gewelddadigheid, wanhoop en weerloosheid. Het lichaam dat bloedt en baart en neukt, verkracht en verstart, zich overgeeft en vlucht. Vuisten, tranen, opengesperde monden, opgerichte geslachtsdelen. Een man die zich laat pijpen door een kind van wie de handen op de rug zijn vastgebonden -fuck abstraction,heet dat schilderij. Ze maakte het naar aanleiding van de Russische slachtpartij in Boetsja. Het werd eerder beklad in het Palais de Tokyo.
Na twee grote zalen is er een piepkleine ruimte, getiteld'weinenmüssen'.Hier hangen kleinere schilderijen die Cahn maakte vanaf 8 oktober 2023 in reactie op de terreurdaden van Hamas in Israël. Het zijn huilende gezichten, sommige vol uitgesmeerde tranen, andere wit weggetrokken in verbijstering.
Cahns kritiek op de kunstwereld, zo blijkt uit een begeleidende publicatie, staat diametraal tegenover die van Goldin (beiden zijn, overigens, zelf joods). Ze schrijft dat joden niet meetellen en'die weltsündenböcke'zijn. Ze hekelt kunstenaars die zich solidair met de Palestijnen toonden, zonder de terreur van 7 oktober te noemen. Volgens haar willen de meeste westerse kunstenaars eerst en vooral behoren tot een 'zogenaamd kritische gemeenschap'; eentje waarvan zij in elk geval geen deel meer wenst uit te maken. 'ich weine nie',schrijft ze,'ich arbeite.'
Cahn voelt zich niet gehoord door een gemeenschap van (progressieve) kunstenaars, en ten dele kan ik het begrijpen: het discours is dwingend, er is een tamelijk zwart-witte voorstelling van wat de goede en de slechte kant inhoudt en een algehele angst om per ongeluk het verkeerde te zeggen of denken. Goldin, daarentegen, laakt instituten en politici die niet luisteren uit angst van antisemitisme te worden beticht. In beide gevallen heeft woede zich omgezet in een vorm van spreken die moed vergt. Goldin zal de meeste bijval krijgen voor haar standpunt, ook omdat ze het gelijk aan haar zijde heeft - het blijft de vraag of het bijval is waar ze in Gaza uiteindelijk wat aan hebben. Precies dat maakt de underdogpositie die Cahn inneemt op z'n minst ongemakkelijk: tot nu toe leggen westerse mogendheden Israël namelijk geen strobreed in de weg, integendeel.
Maar daar gaat het misschien niet om, niet werkelijk. Want als je in die kleine ruimte staat, omringd door al die wanhopig huilende gezichten, voel je de pijn die Cahn ook moet hebben gevoeld, en nog altijd voelt. Het is de pijn van de eeuwige cyclus van geweld, van wat mensen elkaar aandoen en tot in het oneindige blijven aandoen - en ook heel specifiek de pijn van 7 oktober, die ze opeist en overbrengt. De schilderijen communiceren iets, niet de actualiteit maar iets levends, een ervaring.This Will Not End Well:in dat opzicht zullen beide kunstenaars het met elkaar eens zijn.
Dit is de laatste column van Niña Weijers op deze plaats. Met ingang van het nieuwe jaar gaat ze elders in het blad maandelijks een cultureel essay schrijven.
'Which house is burning? The country where you live, or Europe, or the whole world?'
Giorgio Agamben,When the House Burns Down(vertaling Kevin Attell)