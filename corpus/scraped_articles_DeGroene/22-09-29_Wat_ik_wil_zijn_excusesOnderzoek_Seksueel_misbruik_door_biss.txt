'Wat ik wil zijn excuses' Onderzoek Seksueel misbruik door bisschop en Nobelprijswinnaar Belo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
De Oost-Timorese Nobelprijswinnaar bisschop Carlos Filipe Ximenes Belo heeft jarenlang meerdere jongens seksueel misbruikt, blijkt nu uit getuigenverklaringen. 'We moeten hierover praten en het keihard over de wereld uitroepen.'
Het was zondagochtend.Paulo stond tussen de andere gelovigen aandachtig te luisteren naar de mis die bisschop Belo opdroeg in de tropische tuin bij zijn residentie in Dili, de hoofdstad van Oost-Timor. Na de mis stapte Belo op Paulo af, toen een tiener van vijftien à zestien jaar. 'Hij vroeg me naar zijn huis te komen', vertelt Paulo (42), die omwille van de privacy en veiligheid van hemzelf en zijn familie anoniem moet blijven en een gefingeerde naam heeft.
Het was een eer uitgenodigd te worden. 'Ik was heel blij', zegt Paulo. De Oost-Timorese bisschop Carlos Filipe Ximenes Belo was niet alleen het machtige hoofd van de rooms-katholieke kerk van Oost-Timor, maar ook een nationale held en een baken op wie mensen hun hoop hadden gevestigd. Hij kwam op voor zijn land dat zo zwaar leed onder de extreem gewelddadige Indonesische bezetting (1975-1999), eiste respect voor mensenrechten en zelfbeschikking.
Nietsvermoedend ging Paulo tegen het einde van de middag naar de bisschoppelijke residentie, gelegen aan de kustweg van Dili met een magnifiek uitzicht over zee. Die avond nam Belo hem mee naar zijn slaapkamer. 'De bisschop deed mijn broek uit, begon me seksueel te betasten en pleegde orale seks op mij', vertelt Paulo. Verward en geschokt viel de tiener in slaap. Toen hij wakker werd 'gaf hij me wat geld', herinnert Paulo zich. 'Ik rende 's ochtends hard weg. Ik was een beetje bang. Ik voelde me zo vreemd.' Paulo schaamde zich, tot hij zich realiseerde: 'Het is niet mijn fout. Híj vroeg me te komen. Hij is de priester. Hij is een bisschop. Hij geeft ons voedsel en praat vriendelijk tegen me. Hij maakt misbruik van de situatie.' Hij vervolgt: 'Ik dacht: dit is walgelijk. Ik ga er niet meer heen.'
Paulo vertelde niemand over het seksueel misbruik. Het bleef bij die ene keer. Maar dat gold niet voor Roberto (45), die ook anoniem moet blijven en een fictieve naam heeft. Zowel Paulo als Roberto zou later naar het buitenland vertrekken om een leven op te bouwen.
Er hing een opgetogen sfeer in Roberto's woonplaats, waar een kerkelijk feest in volle gang was. Mensen waren verheugd, want zelfs de bisschop was gekomen. Terwijl Roberto naar het toneelspel keek en luisterde naar de muziek, viel Belo's oog op hem. De bisschop vroeg de tiener, die zo'n veertien jaar was, naar het klooster te komen. Toen hij was gearriveerd, werd het echter steeds later. Te laat om nog naar huis te gaan. De bisschop nam Roberto mee naar zijn logeerkamer, waar de tiener uitgeput in slaap viel. Tot hij opeens wakker werd. 'De bisschop heeft mij die avond verkracht en seksueel misbruikt', vertelt Roberto. 'Vroeg in de ochtend stuurde hij me weg. Ik was bang, want het was nog donker. Dus ik moest wachten voor ik naar huis kon. Hij had ook geld voor me achtergelaten. Dat was bedoeld om te zorgen dat ik mijn mond zou houden. En om er zeker van te zijn dat ik zou terugkomen.'
Het was een groot bedrag voor de tiener, die veel familieleden had verloren als gevolg van de Indonesische bezetting, waarbij in totaal mogelijk 183.000 Oost-Timorezen zijn gestorven door honger, ziekte, uitputting en geweld. Bij volgende bezoeken aan het stadje stuurde de bisschop iemand om Roberto op te halen. Belo speelde in op zijn gemoed. 'Ik voelde me erkend, uitverkoren, geliefd en speciaal', zegt Roberto. 'Tot ik begreep dat de bisschop niet echt in mij was geïnteresseerd, maar dat het alleen om hemzelf ging. Toen ging het mij alleen nog om het geld. Geld dat we zo hard nodig hadden.'
Toen Roberto verhuisde, verplaatste het seksueel misbruik zich naar de residentie in Dili. Hij zag er de weesjongens die op de compound opgroeiden en ook andere jongens die net als hij waren opgeroepen. Roberto en Paulo vertellen allebei dat er mensen waren die met de auto de jongens die Belo wilde naar de residentie moesten brengen.
De bisschop misbruikte zijn machtspositie tegenover jongeren die in extreme armoede leefden, zegt Paulo. 'Hij wist dat de jongens geen geld hadden. Dus als hij je uitnodigde, dan kwam je, en gaf hij wat geld. Maar intussen was je wel een slachtoffer. Zo pakte hij het aan.'
Het was onmogelijk om te spreken over wat zich in Belo's slaapkamer afspeelde. 'We waren bang erover te praten. We waren bang om de informatie door te geven. Zoals ikzelf, over mijn slechte ervaring met bisschop Belo', zegt Paulo.
De kerk geniet in Oost-Timor immens aanzien bij de bevolking, ook als instituut dat mensen hielp en bescherming bood. Als er beschuldigingen over Belo naar buiten zouden komen, zou dat een grote schande zijn voor het land en de strijd voor onafhankelijkheid ondermijnen, zegt Roberto. Het is nog altijd zeer moeilijk voor mensen om zich publiekelijk uit te spreken over Belo's vermeende zedendelicten uit vrees voor stigmatisering, uitstoting, bedreigingen en geweld.
Paulo wilde het vergeten en begroef zijn gedachten aan het seksueel misbruik. Maar toen hij een meisje leuk vond, speelden de ervaringen op. 'Ik dacht al negatief. Datgene wat de bisschop met ons deed, is niet goed.'
Uit onderzoek vanDe Groene Amsterdammerkomt naar voren dat Belo meer slachtoffers heeft gemaakt.De Groenesprak met twintig personen over de zaak: hoogwaardigheidsbekleders, overheidsfunctionarissen, politici, ngo-medewerkers, mensen uit de kerk en professionals. Ruim de helft kent een slachtoffer, terwijl anderen op de hoogte zijn en de zaak veelal op het werk hebben besproken. Ook sprakDe Groenemet andere slachtoffers die niet in de media hun verhaal willen doen. Paulo en Roberto kennen allebei verschillende lotgenoten. 'Ik wist het van enkele neven. Ik wist het van enkele vrienden', zegt Paulo. 'Ze gingen naar zijn huis, alleen om het geld te krijgen.'
Het misbruik strekt zich uit over een lange periode. De beschuldigingen van Paulo en Roberto hebben betrekking op de jaren negentig. Volgens ons onderzoek heeft Belo ook jongens misbruikt vóórdat hij bisschop was, toen hij begin jaren tachtig in het dorpje Fatumaca leiding gaf aan het onderwijsinstituut van de Salesianen van Don Bosco (sdb), de congregatie waartoe Belo behoort. In die periode gaat de huidige aartsbisschop Virgílio do Carmo da Silva daar naar het kleinseminarie, blijkt uit online artikelen van onder anderen bisschop Belo.
Belo (74) wordt op 3 februari 1948geboren in een devoot gezin in het gehuchtje Wailacama in Oost-Timor, op dat moment nog een kolonie van Portugal. Als hij drie jaar is, sterft zijn vader. Het is een hard bestaan in diepe armoede, waar de gehele bevolking onder gebukt gaat. Als kleuter helpt hij al mee op het land. Hij loopt wel drie uur om rijst bij een familie te halen. Als jongen speelt hij graag priestertje. Op een dag zet hij een grapefruitschil op zijn hoofd, gebruikt een stok als staf en beveelt neefjes en nichtjes de hand van de 'bisschop' te kussen, schrijft Arnold S. Kohen in zijn lovende biografieFrom the Place of the Dead: The Epic Struggles of Bishop Belo of East Timor(1999). Belo gaat naar katholieke scholen en het seminarie. Als klassenoudste is hij streng voor medestudenten. Hij kan humeurig zijn, houdt van debatteren, theater, voetballen, romantische liedjes en The Beatles. In 1968 vertrekt hij voor studie naar Portugal, waar hij getuige is van de Anjerrevolutie die tevens een einde maakt aan het Portugese kolonialisme. Hij keert terug naar Oost-Timor, wordt op 6 oktober 1974 Salesiaan en gaat doceren in Fatumaca.
Als Indonesië in 1975 Oost-Timor binnenvalt, is hij net in Macau. In 1980 wordt hij tot priester gewijd. Als hij in 1981 terugkeert naar zijn vaderland is Belo diep geschokt over de extreme angst, de armoede en het oorlogsgeweld. Het Indonesische leger gebruikt de bevolking - ook Belo's broer, ooms en neven - als menselijk schild bij militaire operaties, schrijft Kohen. Belo gaat naar Fatumaca, waar hij zich ontfermt over de novices en na een jaar leiding gaat geven. In 1983 wijst de paus de 35-jarige Belo aan als hoofd van de kerk in Oost-Timor. In 1988 wordt hij benoemd tot bisschop. Het is een loodzware functie. Radeloos kloppen mensen bij de bisschop aan en vertellen hoe Indonesische troepen hun huizen binnenvallen, personen meenemen, martelen en doden. Belo wordt opgeroepen om te bemiddelen als gewelddadige Indonesische militairen en agenten tegen de bevolking tekeergaan.
Op 12 november 1991 hoort Belo machinegeweerschoten. Het Indonesische leger heeft bij de begraafplaats Santa Cruz in Dili het vuur geopend op betogers. Vele jongeren worden gedood. Honderden vluchten naar Belo's residentie. Als de bisschop de begraafplaats bezoekt, ziet hij bebloede slachtoffers met kogelschoten in hun lichaam. Eindelijk krijgt Belo toegang tot het militair hospitaal. Hij herkent vele mensen die hij eerder persoonlijk naar huis had gebracht, maar die vervolgens opgepakt en zwaar toegetakeld werden. Paulo is dan nog te jong, maar vanaf zijn vijftiende begint hij mee te doen aan demonstraties. Het is een ongeregeld en gevaarlijk bestaan, waarbij veel vrienden worden gedood. Bij een aanval raakt hij zelf zwaar gewond en verliest hij zijn beste vriend.
In 1996 ontvangt Belo de Nobelprijs voor de
Vrede, samen met activist en diplomaat José Ramos-Horta, nu president van Oost-Timor. De twee krijgen de onderscheiding voor hun inzet voor een 'rechtvaardige en vreedzame oplossing voor het conflict in Oost-Timor'.
In 1999 krijgt Oost-Timor eindelijk een referendum. Het is georganiseerd door de Verenigde Naties, maar Indonesië tracht het proces met bruut geweld te ondermijnen. Met 78,5 procent kiest de bevolking voor onafhankelijkheid. Indonesië neemt genadeloos wraak. Indonesische militairen en agenten verwoesten samen met Timorese milities huizen, gebouwen en infrastructuur. Ze plunderen, moorden en deporteren een kwart van de bevolking. In die georganiseerde geweldsexplosie vluchten ruim vijfduizend mensen naar de bisschoppelijke residentie. Op 6 september lanceren milities een aanval en steken de compound in brand. Belo verlaat zijn kudde. Eerst per Indonesische helikopter, waarna het Australische leger hem naar Darwin vliegt. In oktober 1999 keert hij terug. Te midden van die totale destructie wordt het seksueel misbruik voortgezet, zegt een getuige.
Een VN-overgangsbestuur regeert van 1999 tot 2002 over de bevrijde natie. Er zijn pogingen het seksueel misbruik door Belo naar buiten te brengen. Maar men vreest voor represailles en denkt dat het land zo'n verwoestend schandaal in dit prille stadium niet aankan. Mensen hebben een enorme prijs voor de onafhankelijkheid betaald. Paulo is zwaar getraumatiseerd en krijgt last van paniekaanvallen. 'Het kwam door veel dingen tegelijk. Door de oorlog en door de bisschop. Ik ben door donkere periodes gegaan', vertelt hij.
Plotseling treedt Belo afals hoofd van de kerk. De paus ontheft hem op 26 november 2002 van zijn taken. De Nobelprijswinnaar kampt met 'zowel fysieke als mentale uitputting'. In januari 2003 verlaat hij Oost-Timor, officieel voor herstel in Portugal. Na overleg met de prefect van de toenmalige Congregatie voor de Evangelisatie van de Volkeren en het hoofd van de Salesianen betrekt hij een nieuwe post, vertelt hij in een interview met UCA News. Vanaf juni 2004 wordt hij 'assistent-priester' in Maputo. 'Ik ben van de top afgedaald naar beneden', vertelt Belo tegen het katholieke persbureau met nieuws uit Azië. Waarom accepteert een ambitieuze, wereldberoemde bisschop zo'n lage positie? In het licht van de beschuldigingen is het verontrustend wat hij zegt over zijn werk in Maputo in Mozambique: 'Ik doe pastoraal werk door catechismus aan kinderen te onderwijzen, retraites te doen met jonge mensen.' Belo woont nooit meer in Oost-Timor, maar komt slechts nog voor bezoek. De laatste maal is eind 2018, rond de kerst en de jaarwisseling.
In de afgelopen jaren zijn er barsten gekomen in het beeld van de onfeilbare kerk. In februari 2019 onthult het Oost-Timorese nieuwsplatform Tempo Timor voor het eerst een misbruikzaak van een priester. Het Vaticaan had de Amerikaanse missionaris Richard Daschbach schuldig bevonden en uit het priesterambt gezet, maar zweeg over deze besluiten. Op 21 december 2021 wordt Daschbach door de Oost-Timorese rechtbank veroordeeld tot twaalf jaar cel wegens het seksueel misbruiken van meisjes in het opvangcentrum dat hij runde (meer hierover op pagina 38). In 2015 kreeg een broeder tien jaar gevangenisstraf voor het seksueel misbruiken van tieners in een opvangcentrum in het district Ermera, maar dat vonnis kwam niet in de publiciteit. Er zijn meer zaken.De Groenesprak met betrokkenen die beschuldigingen uitten tegen vier priesters in Oost-Timor. Groot zijn de zorgen over de Britse priester Patrick Smythe die dit jaar in het Verenigd Koninkrijk wegens zedendelicten jegens kinderen werd veroordeeld, waarbij bleek dat hij eveneens over een periode van tien jaar Oost-Timor had bezocht en kinderen in zijn hotelkamer hadden geslapen.
Meerdere bronnen melden dat de kerkelijke autoriteiten de bisschop een reisbeperking oplegden. Belo, die in Portugal verblijft, mocht niet op eigen initiatief naar zijn vaderland reizen en moest eerst permissie aan Rome vragen. De reisrestrictie werd bevestigd door de voorzitter van de conferentie van Oost-Timorese bisschoppen. 'Hij moet toestemming aan het Vaticaan vragen om te zien of ze hem toestaan om te komen of niet', zei bisschop Norberto do Amaral in een interview in september 2019. Hij zei de reden niet te weten. 'Over het waarom hij niet hier mag komen, alstublieft, ga het vragen aan het Vaticaan.' Want 'kwesties met bisschoppen', daar gaat niet de plaatselijke kerk over, 'maar het Vaticaan'.
Zo'n reisbeperking is een maatregel die kerkelijke autoriteiten volgens het canonieke recht kunnen opleggen tijdens een strafzaak om slachtoffers, het onderzoek en de verdachte te beschermen. De kerk kan ook beperkingen opleggen na een veroordeling. Bronnen bevestigen dat bisschop Belo nog steeds niet vrij mag reizen. Hij was niet aanwezig tijdens de grootse installatie in augustus in Rome van de nieuwe kardinalen, onder wie de Oost-Timorese aartsbisschop Virgílio do Carmo da Silva.
De Groeneheeft de katholieke kerk gevraagd om een reactie op de beschuldigingen. De Heilige Stoel, verantwoordelijke instituties zoals de Dicasterie voor de Geloofsleer, kardinaal Virgílio do Carmo da Silva in Dili en het hoofd van de Salesiaanse Congregatie gaan niet in op onze vragen en kiezen ervoor te zwijgen. Bisschop Belo nam de telefoon even op, maar legde meteen neer.
Paulo wil dat de stilte over het seksueel misbruik waarvan hij slachtoffer is, wordt doorbroken. 'We moeten hierover praten en het keihard over de wereld uitroepen', zegt hij. Roberto vertelt zijn verhaal omdat hij de weg wil openen zodat ook andere slachtoffers zich kunnen uitspreken. 'Wat ik wil zijn excuses van Belo en de kerk. Ik wil dat zij het leed erkennen dat mij en anderen is aangedaan, zodat dit geweld en machtsmisbruik niet meer gebeuren.'
'De bisschop had geld voor me achtergelaten, om te zorgen dat ik mijn mond zou houden'