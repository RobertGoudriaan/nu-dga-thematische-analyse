Schrijven maar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
In de periode tussen pakweg1960 en 1990, de bloeitijd van de naoorlogse Nederlandse romankunst, was het voor schrijvers nog niet gebruikelijk om les te geven. Je moet er niet aan denken: Claus, Haasse, Mulisch, Cremer, Blaman, Hermans die een schrijfcursus geven.
Veel schrijvers geven tegenwoordig schrijfcursussen aan universiteiten, op hbo's, bij uitgeverijen en andere al dan niet gesubsidieerde instellingen. Er bestaan schrijfweekends, schrijfweken, cursussen 'creatief schrijven'. Voor schrijvers is het een manier om wat geld bij te verdienen, maar zeker ook om (eigen) schrijfopvattingen kritisch tegen het licht te houden. Men zoekt het meestal niet in algemene tips en goed gekozen voorbeelden uit de traditie, maar probeert tegemoet te komen aan de wensen en mogelijkheden van de cursist. Niet te veel voorschriften en vergelijkingen met de 'grote klassiekers'. Niet te veel hoge illusies. Plezier in stand proberen te houden, tobben kan altijd nog als je weer thuis bent. Uitbreiding en verdieping van het repertoire van de cursist, daar gaat het vaak om. Hoe kun je vooruitgang laten boeken en vooral: hoe maak je dat zichtbaar? In Amerika bestaan al sinds de jaren zestig aan veel universiteiten volledige academische studiescreative writing. In Nederland begint het te komen.
Jan van Mersbergen schreef metBerichten uit het washokeen bijzonder aardig, aansprekend en bruikbaar boek(je) met 'literaire en praktische schrijftips'. Met die 'tips' loopt het wel los, hij is er terecht voorzichtig mee, omdat hij weet dat je cursisten daarmee niet ineens vooruitgang laat boeken. Je moet ze zelf op schrijftips laten komen. Goed is ook dat hij niet de nadruk legt op een 'persoonlijke' stijl of een eigen toon, dat is bij sommige cursussen weleens anders: 'Dat persoonlijke heeft te maken met stijl en vertelkeuzes, en met opzet doe ik daar in deze workshops niks aan. Dat is er al.'
Vooral dat laatste kwam er bij mij goed in. Ja, dat is er al. Je kunt natuurlijk je cursist direct hevig laten tobben over een 'persoonlijke' stijl, maar dan dreigt de kar toch al snel in zand vast te lopen. Laat ze maar gaan. Van Mersbergen maakt wel vaker opmerkingen die op het eerste gezicht banaal lijken maar toch een hoop getob bij aankomende schrijvers de kop in kunnen drukken. Zo meldt hij tussen neus en lippen door dat je vooral niet moet gaan zitten dubben over de drijfveren van personages, waar in veel cursussen over wordt gejeremieerd. Die drijfveren van personages zijn er altijd, als je begint te schrijven zijn ze er al, daar hoef je je niet meer mee bezig te houden. Schrijven maar.
Waar het bij Van Mersbergen wel om gaat is het 'perspectief' waarmee je werkt en hoe dat bij lezers binnenkomt. 'Op deze manier zijn plaats, tijd, personages en de vertelling bepalend voor het verhaal.' Hij bespreekt in een aantal 'cursusbijeenkomsten' mogelijke aanpakken, hij bombardeert de lezer tot cursist en wij krijgen in het begin van ieder hoofdstukje een opdracht. 'Misschien kan de lezer zelfs meeschrijven.' Concreet en doelgericht dus. De eerste opdracht luidt bijvoorbeeld: 'Schrijf een verhaal van ongeveer driehonderd woorden over één personage dat over een dijk loopt. Laat dit personage het verhaal zelf vertellen in de tegenwoordige tijd. Een ik-verteller dus. Op een dijk. In het heden.' Op zich is deze opdracht al prima geformuleerd, dit geeft bij de lezer/ cursist veel vertrouwen. Vervolgens gaat hij in ieder hoofdstukje (de opdrachten worden steeds wat ingewikkelder) in op mogelijke invullingen van de opdracht. Hij gebruikt voorbeelden uit het werk van zijn lievelingsschrijvers, nee, niet deusual suspectsals Nabokov en Flaubert, maar zijn persoonlijke helden: Annie Proulx, Cormac McCarthy, Peter Terrin, Marlene van Niekerk, Willy Vlautin.
Wat is dit voor personage, wat is diens perspectief? Hier gaat het steeds om, niet om het plot, want dat hoort nu eenmaal bij verhalen vertellen. Hij wil laten zien welke effecten verschillende settingen, perspectieven en vertelwijzen op de lezer hebben. Zeer fraai zijn bijvoorbeeld de bespiegelingen over Gerbrand Bakkers zinnetje uitBoven is het stil:'Ik loop het land op en schud met de emmer.' Bakker zelf vindt dat je er niet te lang over na moet denken, maar Van Mersbergen zet dit schitterende zinnetje terecht in het zonnetje.
Dit boek werkt, ik was een brave en geïnteresseerde cursist, genoot van de voorbeelden, was dankbaar voor Van Mersbergens persoonlijke achtergrondverhalen. Over de moeite die het hem kostte om met ik-romans te gaan werken en welke rol stotteren bij de ontwikkeling van zijn schrijfkunst speelde. Mooi en treffend. Ook dit gaf aan zijn boek een weldadige persoonlijke sfeer. Je voelt je als cursist niet in de steek gelaten.
'Een ik-verteller dus. Op een dijk. In het heden'
JAN VAN MERSBERGEN Berichten uit het washok: Literaire en praktische schrijftips Cossee, 135 blz.