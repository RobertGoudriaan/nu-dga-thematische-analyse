Het licht tussen de vingers Kunst Maarten van Heemskerck

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
In drie musea wordt 450 jaar na zijn dood dé exponent van de turbulente zestiende eeuw geëerd. Ze tonen hoe Maarten van Heemskerck in één luidruchtige klap het Italiaanse maniërisme naar het Noorden bracht.
Het altaarstuk dat Maartenvan Heemskerck tussen 1539 en 1543 schilderde voor de Sint Laurenskerk in Alkmaar is het allergrootste dat ooit in de Nederlanden is vervaardigd. Geopend meet het zo'n zes bij acht meter. Het heeft de Beeldenstorm overleefd omdat het naar Zweden is verkocht. Een paar jaar geleden zijn de twee zijluiken in Alkmaar in de kerk tentoongesteld, met het middendeel in fotografie, en dat maakte een verpletterende indruk.
In de huidige tentoonstellingen over Van Heemskerck in het Frans Hals Museum, Teylers Museum en het Stedelijk Museum Alkmaar ontbreekt dat ding, logisch, want de vorige keer vereiste de vertoning al enorme vrachtwagens en hijswerktuigen om het op z'n plaats te krijgen. In het museum te Alkmaar wordt het gemis ondervangen door een grote projectie waarin de legende van de gemartelde heilige en de geschiedenis van Christus' marteling, kruisiging en opstanding als in een bioscoop in groot detail aan de kijker voorbijtrekken, een ervaring die intenser is dan het zien van het oorspronkelijke schilderij, hoog boven op een altaar. De drie tentoonstellin-Cologne gen, overigens, zijn uitstekend. Niet alles wat Van Heemskerck maakte is beschikbaar, maar wat er Bildarchiv is is voortreffelijk gekozen, goed op elkaar afgestemd, voorbeeldig in context gebracht, prach-Rheinisches tig opgesteld.
Het Laurensaltaar is een fantasmagorie, een zinsbegoocheling, een aardbeving, een aanslag op de zintuigen. Emeritus hoogleraar Ilja Veldman, auteur van de grote monografie die de tentoonstellingen begeleidt, schrijft doodleuk: 'Kerkgangers zullen aanvankelijk wel even hebben opgekeken. Het Alkmaarse altaarstuk was uitgevoerd in de hypermoderne stijl die Van Heemskerck zich tijdens zijn verblijf in Rome had eigen gemaakt, en die verschilde nogal van wat men in de Nederlanden gewend was.' 'Verschilde nogal', dat mag je wel zeggen. De religieuze schilderkunst in Noord-Nederland in die jaren had best emotionele impact, schilders kenden de werken van Jan van Eyck of Rogier van der Weyden wel, maar dit? Hier gaan de opwinding, onrust, pijn en extase alle perken te buiten, in kleur, in houding, in anatomie en in compositie - de ruimte is volkomen volgeschilderd. Hoe bijvoorbeeld de tweede Moordenaar die naast Christus is gekruisigd precies op zijn kronkelende boomstam is vastgespijkerd is onnavolgbaar. En dat allemaal in Alkmaar.
De centrale vraagin de tentoonstellingen is waar die curieuze kokende manier van schilderen vandaan kwam, voor wie dat in vredesnaam bedoeld kon zijn, en wat het te betekenen had, in die jaren, in die regio, het Noorderkwartier van Holland. Daar kwam Van Heemskerck vandaan, de naam zegt het al. Hij leek op zijn vader; de familieleden hadden allemaal forse neuzen (iets waar Van Heemskerck later een soort artistieke fetisj voor ontwikkelde, je kunt er niet omheen). Hij had in de buurt de Latijnse School bezocht en begon een carrière als kunstenaar bij mannen als Cornelis Willemsz in Haarlem, Jan Lucasz in Delft, Jacob Cornelisz in Amsterdam en vanaf 1527 als medewerker in het atelier van Jan van Scorel.
De relatie met Van Scorel was het meest bepalend. Van Scorel was na een reis naar Jeruzalem op de terugweg in Rome met zijn neus in de katholieke boter gevallen, omdat Adriaan Boelens tot paus was gekozen en Van Scorel werd aangesteld als conservator in 'de Belvedere', per saldo als opvolger van Rafaël, die in 1520 was overleden. Van Scorel bracht grote kennis en een portefeuille interessante tekeningen mee terug, waar Van Heemskerck gretige belangstelling voor had.
In de werken die Van Heemskerck in die jaren maakte - ze werden vaak aangezien voor Van Scorels - zitten allerlei aardige nieuwe ideeën. Hij initieerde het portret van een vrouw aan het spinnenwiel in huiselijke setting, en van een geldhandelaar in zijn werkruimte; hij maakte ook als een van de eersten het burgerlijke familieportret, met ongedwongen spelende en lachende kinderen. Hij had behalve die voorliefde voor neuzen (liefst van onderaf gezien) ook fijnzinnige kleinere vondsten: de manier waarop in hetPortret van een koopman(Rijksmuseum) het licht tussen de vingers van de hand valt is een echt Van Heemskerck-dingetje.
In 1532 reist hij af naar Rome. Hij blijft er zeker vier jaar. Tot de hoogtepunten van de tentoonstelling is de keuze uit de honderden weergaloze tekeningen die hij in Rome maakte. De halve klassieke wereld is erin terug te vinden, de ruïnes, de brokken sculptuur, de beroemde stukken en de details daarvan, maar hij tekent ook een profeet van Michelangelo uit de Sixtijnse Kapel, dingen van Rafaël, Giulio Romano, enzovoort. Op weg naar huis moet hij ook nog werk van Jacopo Pontormo en Agnolo Bronzino hebben gezien, zijn leeftijdsgenoten.
Terug in Nederland is zijn roem hem vooruitgesneld. Grote en dik betaalde opdrachten komen op hem af, eerst het herstel van het Van Scorel-altaar in de Oude Kerk van Amsterdam, en daarna dat gigantische ding in Alkmaar. Veldman: 'Met het Laurentiusaltaarstuk introduceerde Heemskerck in één klap - en nogal luidruchtig - het maniërisme in Holland.'
Dat is, kort gezegd, een stijl van kunst maken die voortkomt uit de opvatting dat de kunsten in de klassieke wereld een hoogtepunt hadden bereikt, daarna nog eens in het werk van Michelangelo en Rafaël, en dat het de opgave is voor een 'moderne' kunstenaar om die oudere perfecties te integreren in nieuw, zo mogelijk nog indrukwekkender werk, overtreffend wat eigenlijk niet te overtreffen is. In het Laurensaltaar heeft de Christus aan de martelzuil daarom het lichaam van de Laokoön; de geroosterde Laurens heeft een houding die sterk lijkt op de Adam in het scheppingsfresco van Michelangelo in de Sixtijnse Kapel, enzovoort - Ilja Veldman is bijzonder bedreven in het aanwijzen van stukken en brokken van andermans werk in Van Heemskercks scheppingen.
Dat maniërisme heeft nog een ander aspect. Als de kunsten hun hoogtepunt in de weergave van de wereld en de natuur hadden bereikt, dan lag er toch nog een terrein braak: het innerlijk van de mens, dat wat zich onzichtbaar in de schedel afspeelde. Bij lieden als Pontormo en Bronzino vertaalt zich dat in ogenschijnlijk kalme portretten van mannen en vrouwen die alleen in de details van hun houding (hun handen, met name) en in hun blik blijk geven van een groot innerlijk gevoelsleven, en dan vooral van het onrustige, gekwelde soort. Van Heemskerck pakt ook dat op. Zijn prachtigePortret van Machtelt Suys(in Alkmaar te zien) toont een matrone in een stoel, solide, met haar familiewapen op de achtergrond, maar haar blik is vinnig, achterdochtig, koortsig, en tussen haar spinachtige vingers kronkelt haar gebedssnoer als een ringslang; alles aan dat portret is gespannen.
De beschrijving van dit allesin de monografie is voorbeeldig. Veldman kent (en noemt) de details van elk werk, ze kent (en noemt) alle geportretteerden en alle opdrachtgevers bij naam en toenaam, en daardoor ontstaat er een grondig beeld van een grote carrière en een interessant, wijdverbreid netwerk. Waar de monografie enigszins in achterblijft is het schetsen van de bredere context van die controversiële stijl in de regio en het land. Dat is een vraag die vooral opkomt in Teylers Museum, waar een keuze uit Van Heemskercks grafische werk (en enkele tekeningen) te zien is, misschien wel de kern van de hele tentoonstelling.
Die grafische productie was enorm. In samenwerking met de beste graveurs, Dirck Volkertsz Coornhert voorop, maakte Van Heemskerck uitgebreide series over het leven van Christus, de verhalen van de aartsvaders in het Oude Testament, over de listen van vrouwen, de Triomf van de Lijdzaamheid (met Job rijdend op een schildpad), de Verloren Zoon, de Rampen van het Joodse Volk, enzovoort. Veel van zijn verbeeldingen waren volkomen nieuw en gaven opnieuw blijk van een ongeremde fantasie; de verbreiding was lucratief, ze vonden hun weg over de hele wereld en bleven nog tientallen jaren invloedrijk, tot in Rembrandts portefeuille aan toe. Maar wat is er te zeggen over hun betekenis, hun rol in de intellectuele of religieuze cultuur van die jaren?
In Amsterdam produceerde Cornelis Anthonisz begin jaren 1540 ook een serie houtsneden over de Verloren Zoon, maar die bevatten expliciete kritiek op de katholieke kerk, met de paus als satan, die het geweten van de mens vertrapt. Twee inwoners van Leuven werden in 1543 ter dood gebracht mede vanwege het bezit van die prenten. Van Heemskerck maakte in 1567 nog een schilderij met datzelfde onderwerp. Voor Veldman strekt de betekenis daarvan niet verder dan de vermaning dat drank en vrouwen een slechte invloed kunnen hebben, en dat lijkt me te bescheiden. Dit is de eeuw van de Inquisitie, de Beeldenstorm, de Opstand; in 1567 moest Van Heemskercks vriend Coornhert vluchten, hij werd verbannen, zijn bezit verbeurd verklaard. Had die overdaad aan artistieke fantasie, die maniëristische heksenketel, die onmiskenbarestressin Van Heemskercks portretten dan niets te maken met de maatschappelijke onrust? Moest de enorme spanning in het Laurensaltaar de kijker stichten, vermanen, opjutten, de stuipen op het lijf jagen?
Maarten van Heemskerck moest op zijn oude dag de gruwelen van de Beeldenstorm meemaken en daarna van het Beleg van Haarlem, waarbij nogal wat van zijn katholieke vrienden werden vermoord. Hij overleed in 1574. Dat hij niet tot de grote canon van Nederlandse schilders ging behoren is opmerkelijk: hij is dé exponent van de fascinerende, turbulente zestiende eeuw, die zo'n buitengewoon rijke cultuurproductie kende. Maar die zestiende eeuw telde lange tijd niet mee: voor latere historici en kunsthistorici vormde juist de Opstand, als opmaat naar de Gouden Eeuw, de basismythe van onze cultuur; de Beeldenstorm werd zelfs weleens gezien als een ongelukkige, maar noodzakelijke reiniging van al die paapse overdaad. Kunsthistoricus Godefridus Johannes Hoogewerff schreef dat Van Heemskercks kunst 'ontaard was tot een verwilderden nabloei van onheemsche vormen'. Die in hoofdzaak protestante visie op de kunstgeschiedenis heeft Van Heemskerck tot een zekere exotische onbelangrijkheid gebracht. De tentoonstellingen laten zien hoezeer hem dat tekortdoet.
Rheinisches Bildarchiv Cologne | Maarten van Heemskerck, Bewening, 1530-1531. Olieverf op paneel, 140,5 x 132 cm