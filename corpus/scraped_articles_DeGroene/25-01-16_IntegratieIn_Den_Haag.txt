Integratie In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Sinds de Maccabi-rellen staat integratie weer boven aan de politieke agenda. Alsof we terugzijn bij het integratiedebat van twintig jaar geleden. 'Het idioom van integratie is weer volledig terug', constateerde hoogleraar integratie en migratie Jaco Dagevos in een recent opiniestuk inTrouw.Volgens hem is de houdbaarheid van het begrip 'integratie' inmiddels verstreken.
Het begrip integratie als een vergankelijk goed. De vraag is echter of integratie wel zo heilzaam was vóór die uiterste houdbaarheidsdatum. Het aloude probleem is dat burgers niet als individuen worden gezien. Allerlei problemen - van arbeidsmarkt tot criminaliteit - werden op monomane wijze toegeschreven aan de religie en cultuur van minderheden. Het integratiedebat was daarmee gestoeld op nogal generaliserend groepsdenken. Dé islam, dé moslimgemeenschap, dé Marokkaanse gemeenschap werden keer op keer tot één geheel gesmeed.
Dit viel misschien minder op bij de eerste generatie, die verder afstond van de Nederlandse samenleving en de taal slecht beheerste. Met de tweede en derde generatie, hier geboren en getogen, wordt nu steeds duidelijker dat pleidooien voor integratie ook een vorm van uitsluiting kunnen betekenen. Na de Maccabi-rellen werden minderheden weggezet als homogene groep, ongelijk behandeld en buiten de samenleving geplaatst.
Het begrip integratie was echter altijd al sterk ideologisch geladen. Zo bezien is de terugkeer van het integratiedebat onder een PVV-regering geen toeval. Het was VVD-leider Frits Bolkestein die begin jaren negentig als eerste het integratiedebat framede als een ideologische strijd tussen het liberale Westen en wat hij de illiberale islam noemde.
Pim Fortuyn was daar nog uitgesprokener in. Vlak voor 9/11 riep hij op tot een 'koude oorlog tegen de islam'. Hij doelde daarmee op 'een ideologische strijd met de islam, met als doel de aanhangers daarvan ervan te overtuigen dat zij beter af zijn, indien zij loyaal en royaal de kernnormen en -waarden van de moderniteit omarmen'.
Dit idee dat moslims de moderniteit nog moesten leren omarmen, was een cruciale pijler onder het toenmalige integratiedebat. De meest expliciete uitwerking daarvan vinden we bij VVD-politica Ayaan Hirsi Ali, een toonaangevende stem in het toenmalige debat. De 'culturele uitingen van de meerderheid van moslims' in Nederland, zo schreef ze in haar eerste boekDe maagdenkooi,'staan nog op het niveau van de premoderne ontwikkeling'.
Volgens Hirsi Ali was de islam inherent achterlijk. Dit kwam doordat de koran uit een verzameling leefregels zou bestaan die van tribale gebruiken waren overgenomen. Deze tribale waarden zouden daardoor ingebakken zitten in de islam en frustreerden de integratie van moslims in Nederland.
'De ideeën en tradities van Mohammeds tribale samenleving zijn rechtstreeks opgenomen in de industriële en stedelijke samenleving van vandaag.' Inspiratie voor deze analyse ontleende zij aan rechtse islamcritici uit de VS. Ze stelde voor om 'het concept "integratie" te interpreteren als een proces van beschaving voor groepen islamitische immigranten die leven in westerse samenlevingen'. De koloniale beschavingsmissie keerde zich hier naar binnen, naar de migranten in het Westen. Integratie als beschavingsproces beschouwen zou ook gunstig zijn voor de immigranten zelf, zo schreef ze, omdat het hen in staat stelt om 'een bewustzijn te ontwikkelen van hun prestatieniveau in relatie tot anderen'. Nederlandse moslims konden het pijnlijke proces van modernisering aanvangen, volgens Hirsi Ali, zodra ze 'hun meest bepalende waarden achter zich hebben gelaten'.
Samen met VVD-kamerlid Wilders predikte Hirsi Ali daartoe een liberale jihad. De islamkritiek die centraal stond in het integratiedebat ging uit van een sterk generaliserend idee van de islam, als een premoderne en gestolde cultuur, die het alledaagse denken van moslims in hoge mate bepaalde. Het publieke debat en de religiekritiek moest Nederlandse moslims de moderniteit intrekken en reflexief maken. Een genuanceerdere versie van ditzelfde integratiediscours was te horen bij PvdA-intellectueel Paul Scheffer, die een vergelijkbaar beschavingsoffensief voorstelde. 'Het vermogen tot zelfbespiegeling en zelfkritiek is uiteindelijk het enige dat een cultuur tot ontwikkeling aanzet.'
De grote paradox van het integratiedebat is dat men zei moslims te willen emanciperen en te individualiseren, maar hen continu aansprak als één cultuur. Men zei dat moslims zich moesten vrijmaken van traditionele gemeenschapsbanden, maar wees voortdurend op hun verantwoordelijkheid als 'moslimgemeenschap'. Critici van het multiculturalisme als Hirsi Ali en Scheffer hadden zich nooit ontworsteld aan een basaal uitgangspunt van datzelfde multiculturalisme: dat culturen monolithisch zijn en dat mensen daar geheel en al door worden bepaald. Ondertussen verzaakte het integratiedebat om Nederlandse normen en waarden te formuleren die boven culturen waren verheven. Het faalde om een overkoepelende identiteit te formuleren waarin minderheden een plek konden krijgen.
Dat uitgerekend de VVD nu het integratiedebat weer oprakelt, mag geen verrassing heten. De liberale jihad die Wilders en Hirsi Ali twintig jaar geleden verkondigden, zo lijkt het, zit diep in het ideologische DNA van de partij.
Dat juist de VVD het debat oprakelt, is geen verrassing