Vrije vogels In medias res Jan Postma

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Chaos is het gevolg van Elon Musks overname van Twitter. Zal het hele kaartenhuis in no time in elkaar storten of is een langzame aftakeling waarschijnlijker?
'The bird is freed',schreef Elon Musk nadat hij na maanden van'will he or won't he?'vlak voor de deadline toch maar gewoon 44 miljard dollar had betaald voor Twitter. Niet allemaal uit eigen zak, natuurlijk, maar gewoon zoals het hoort: bijeengeschraapt bij banken en in het MiddenOosten. Eenleveraged buyoutdie ervoor zorgt dat het overgenomen bedrijf direct te maken heeft met een enorme schuldenlast en daaruit voortvloeiende renteverplichtingen.
Toen Musk zich eenmaal een weg naar binnen had verschaft ging het dus opeens alleen nog maar over geld. Over de vrees dat adverteerders het platform massaal de rug zouden toekeren. Over massale ontslagen - ongeveer de helft van het personeel zat op de schopstoel. Over de timing van die ontslagen - voordat mensen recht zouden hebben op hun jaarlijkse bonus. Over de manieren om gebruikers geld te gaan laten betalen - voor het behouden van een geverifieerd account; voor het kunnen sturen van bepaalde privéberichten; voor het plaatsen van langere video's en afgeschermdeadult content. (ElonFans?)
Waar het opeens helemaal niet meer over ging was dat waarover hij het in de maanden in aanloop naar dit moment juist voortdurend had gehad: zijn wens om van Twitter een plek te maken waar de vrije meningsuiting tot volle wasdom kon komen. Een dorpsplein waar iedereen zijn zegje zou kunnen doen en daar bovenop ook nog eens iedereen met elkaar in gesprek zou blijven. Dat te strenge moderatie ervoor zou zorgen dat het publieke debat zou versplinteren omdat de flanken hun heil elders zouden zoeken.
Maar zodra je hem langer dan een minuut over dit onderwerp hoorde praten, kon je je moeilijk aan de indruk onttrekken dat hij er nooit echt diep over had nagedacht. Een collega vergeleek hem met een eerstejaars student politicologie, nergens méér van overtuigd dan van zijn eigen redelijkheid, en aangezien ik die mensen als eerstejaars student politicologie ooit had meegemaakt kon ik me daar wel iets bij voorstellen.
'Being attacked by both right & left simultaneously is a good sign',schreef hij een paar dagen nadat de deal beklonken was. Is er ooit een helderder teken geweest van een middelmatige geest dan dat zelffeliciterende cliché?
De grote ironie zal hem ongetwijfeld ontgaan. De door hem verfoeide moderatie was nooit heel strikt, en geen belemmering maar een voorwaarde voor het publieke gesprek dat hem zo na aan het hart zou liggen. Wees te mild voor de mensen die er alleen maar op uit zijn dat gesprek te frustreren en het is gedaan. Een grotere versplintering dan die hij zegt te vrezen zal het resultaat zijn van zijn overname, wellicht zien zijn autoritaire geldschieters en rechtse fanboys dat beter dan hijzelf.
'Welcome to hell, Elon',kopteThe Vergeboven een stuk over dat wat Musk niet echt lijkt te begrijpen: de waarde van Twitter schuilt niet in de technologie maar in de gebruikers. De bonte verzameling van politici, journalisten, celebrities en andere publieke figuren die net als Musk zelf hopeloos verslaafd zijn aan de blauwe-vogel-app en de mensen die daar nieuwsgierig naar blijven. Het is een fragiel ecosysteem - en we weten allemaal wat daarmee gebeurt wanneer geld opeens de belangrijkste drijfveer is.
Er is geen reden om te doen alsof Twitter voor Musks overname een paradijselijke plek was, al was het in veel opzichten precies dat wat Musk voor ogen zei te hebben: een digitaal dorpsplein waar verrassend veel mensen elkaar ondanks hun verschillen bleven tegenkomen. Er werd geroddeld en geruzied. Er werden eindeloze vetes uitgevochten en de meest onbenullige dingen werden tot de meest absurde proporties opgeblazen en er werd zo nu en dan een virtuelelynch mobgeorganiseerd. (Deze week nog toen filosoof Agnes Callard vrolijk bekende dat ze ieder jaar als haar kinderen in bed lagen al hun Halloween-snoep in de prullenbak gooide.) Maar het was ook een metabolisch systeem waarin de waan van de dag voortdurend tot zeitgeist werd verwerkt. En hoewel er van alles aan Twitter te verbeteren valt, zijn de grootste problemen ongetwijfeld ingebakken.
'We are all working for the Trump White House',zei een anonieme medewerker tegenThe Washington Postover de chaos die het gevolg was van Musks overname. Zal het hele kaartenhuis in no time in elkaar storten? Of is dat een perverse vorm van wensdenken en is een langzame aftakeling waarschijnlijker? Musk heeft het kooitje open gezet. Sommige vogeltjes zullen gehecht blijken te zijn geraakt aan hun gevangenis. Andere zien hun kans meteen schoon. Al zullen zij er niet veel later ook achter komen dat ze geïnstitutionaliseerd zijn geraakt. Ze zullen een nieuwe kooi vinden. Ze zullen er de mooie grote ramen bewonderen en de tralies niet zien. Ze zullen zich gelukkig prijzen dat ze zijn ontsnapt aan die helse plek en blij zijn met hun nieuwe onderkomen. 'Een beetje primitief, maar wel gezellig', zullen ze zeggen. 'En in feite is deze kooi dus van niemand, hè?' En als het dan stil blijft: 'En we kunnen zo hop onze spulletjes pakken en vertrekken naar een andereinstance.'
Is er ooit een helderder teken geweest van een middelmatige geest?