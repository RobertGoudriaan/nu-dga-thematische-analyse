Ik hoor de tranen in je stem Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Zo-even was ik nog tevreden een paprika in stukken aan het snijden. Neuriede ik mee met iets dat het ene oor in gaat, het andere uit.
Als ik me voorstel dat het op een dag genoeg is, is het altijd dit tafereel dat van hogerhand wordt gekanteld. Dat ik een maaltijd bereid en onbewust naar muziek luister, en er opeens de lol niet meer van inzie. Wat ik maak wil ik nooit meer eten, wat ik hoor deprimeert me ten diepste.
Gelukkig is er altijd iemand om me op tijd op andere gedachten te brengen, de deur open te duwen. Hij brengt de frisheid van buiten mee naar binnen, stampt de sneeuw van z'n laarzen en duwt de deur weer met volle kracht dicht, schuift de grendels er een voor een op. Een beetje zoals dat gebeurt inThe Hateful Eight,de Tarantino die je naarmate je hem vaker ziet meer gaat waarderen.
'Jammer dat zo'n talent zulke kutmuziek maakt', zegt hij.
Hij doelt op het liedje op de radio, het liedje dat ik onschuldig boven het aanrecht aan het mee neuriën was. Pas nu besef ik dat het Paul de Leeuw is, die zingt dat hij nu wil weten wie je kiest. Ik hoor de tranen in je stem. Je houdt van mij maar ook van hem.
Ik vind het wel een mooi liedje, het verveelt me ook niet echt. Maar dat zeg ik niet. We kennen elkaar langer dan vandaag. Ik ben eraan gewend dat hij iets kutmuziek vindt. Ik vind iets ook vaak kutmuziek, wat iets anders is dan dat ik dat ook steeds wil zeggen. Ik weet eigenlijk niet waarom. Het is net zoiets als dat ik liever niet vloek. Het maakt de dingen alleen maar erger.
En wat ik steeds vaker denk: het vergt een speciaal talent om kutmuziek te maken. Misschien moet je dat bewonderen. Welkom in de feesttent, doe maar lekker maf. Het is jammer van de zolder, maar het dak dat gaat eraf. Er bestaat muziek waar hele stadions en parken acuut van uit hun dak gaan, kun je dan nog spreken van kutmuziek? Du-du-dudu-du-du, du-du-du-du-du. Er is over nagedacht, tel de noten maar na.
Januari is een vreemde maand. Je denkt dat je opnieuw kunt beginnen, maar alles is er nog. Aan mijn agenda voor het komende jaar zal het niet liggen, want die heeft als thema 'geluk'. Op de linkerpagina staan afbeeldingen, een foto van Vivian Maier, van een vrouw met een slapend kind op schoot, een prent van Paula Rego,Flying Children,een fragment uit het dagboek van Virginia Woolf. Rechts kan ik net in een kleine ruimte per dag een gelukkige inval schrijven. Dat is het idee.
Iets schrijven wat iedereen wil lezen, een film maken die iedereen wil zien. Ik ben er niet door bezeten. Het is meer dat ik het geloof ik a priori ben gaan bewonderen. Iets een cliché noemen, dat is pas een cliché. De massa, ik kijk er niet meer op neer. Abba, heb ik dat ooit kutmuziek gevonden?
Waarom zou je iets doen waar je geen zin in hebt - bijvoorbeeld een hoed kopen of een boek lezen, schrijft Virginia Woolf in haar dagboek. En ietsje verderop: Doe altijd waar je zin in hebt. Dan is er tenminste één mens gelukkig.
In een vorig leven heb ik er streepjes bij gezet in de kantlijn zie ik. Ik weet nog dat ik voor het eerst iemand een lezing hoorde beginnen met: Ik heb goed nieuws en ik heb slecht nieuws. Wat is dit voor een genie dacht ik.
Ik schuif de paprika in de pan, waar de ui al ligt te sissen. Ik hou niet eens van paprika. Niet echt. Ik heb liever dat de ander gelukkig is. Niet omdat ik zo'n goed mens ben, onzelfzuchtig, lief. Ik vind het gewoon rustiger.
Ik vind iets ook vaak kutmuziek, wat iets anders is dan dat ik dat ook steeds wil zeggen