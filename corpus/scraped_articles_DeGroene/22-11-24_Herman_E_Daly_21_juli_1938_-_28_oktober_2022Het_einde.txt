Herman E. Daly 21 juli 1938 - 28 oktober 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Herman Daly, grondlegger van de ecologische economie, werd ooit weggelachen. Inmiddels is zijn invloed op een nieuwe generatie economen niet te ontkennen.
De laatste jaren van zijn leven moeten voor Herman Daly hebben gevoeld als een soort ereronde. Hoe ouder hij werd, hoe beter zijn ideeën leken aan te sluiten bij de tijdgeest. Vanuit zijn verzorgingstehuis in Richmond gaf de hoogbejaarde econoom onvermoeibaar interviews aan media over de hele wereld.Dan vertelde Daly wat hij, in grote lijnen, al sinds de jaren zeventig vertelde: dat we ten onder dreigen te gaan aan onze groei-obsessie. Dat meer consumptie niet synoniem is met meer welzijn. Dat groei op een bepaald punt 'oneconomisch' wordt, omdat de verborgen kosten groter zijn dan de baten. En dat we moeten streven naar eensteady state economydie de draagkracht van de planeet respecteert.
Hoe anders was dat in het begin van zijn carrière. Collega's lachten hem weg. Het idee dat de economie tegen fysieke grenzen zou opbotsen vonden neoklassieke vakgenoten een absurde gedachte. En zelfs als die grenzen in zicht kwamen, zou technologie wel een oplossing bieden. Ze vroegen Daly of hij soms een hekel had aan arme mensen, want als de economie niet mocht groeien zouden zij toch nooit uit hun misère kunnen ontsnappen. Zijn tegenwerping dat herverdeling van welvaart een betere manier was om armoede te bestrijden, ging er bij orthodoxe economen niet in. 'Hun redering was: in plaats van de taart eerlijker te verdelen, moeten we gewoon grotere taarten bakken', vertelde Daly toen ik hem begin 2020 via videoverbinding sprak.
Herman E. Daly werd geboren tijdens de nasleep van de Grote Depressie, in Houston, Texas. Zijn vader, een kind van Ierse immigranten, had een kluswinkel, waar de jonge Herman af en toe meehielp. Zijn moeder, een kind van Duitse immigranten, werkte als boekhouder. Daly was een verlegen kind dat graag met zijn neus in de boeken zat en droomde over een carrière als dokter, priester, scheikundige of romanschrijver. Op zijn zevende belandde hij in het ziekenhuis met polio. Zijn lichaam was deels verlamd en zijn linkerarm moest uiteindelijk worden geamputeerd. 'Deze pijnlijke ervaring leerde me om me te richten op dingen die ik wel kan doen, en geen energie te verspillen aan de dingen die ik niet kan', zou hij later schrijven.
Omdat hij niet wilde kiezen tussen de geesteswetenschappen en de natuurwetenschappen, besloot Daly economie te gaan studeren. Dat viel tegen. Voor de ethische of biofysische kant van het verhaal was nauwelijks aandacht. In zijn lesboeken stond de klassieke diagram van de economische kringloop. Daarin was een plaatsje ingeruimd voor bedrijven, de overheid, voor geld en goederen, voor handel en de financiële markten. Maar waar kwamen alle grondstoffen vandaan? En waar bleef het afval? Het leek alsof de economische kringloop compleet was losgezongen van de materiële werkelijkheid.
Daly zette zijn 'teleurstelling om in motivatie' en volgde bijvakken waarin de blinde vlekken wel aan bod kwamen. Hij studeerde bij de Roemeense wiskundige Nicholas Georgescu-Roegen, die als een van de eersten benadrukte hoe destructief het is om oneindige groei na te jagen op een eindige planeet, en liet zich inspireren door de ecologische blik van Rachel Carson. Voor veldonderzoek reisde hij veel naar Brazilië, zijn tweede thuisland, waar hij zijn vrouw Marcia ontmoette, met wie hij twee dochters kreeg en bijna zestig jaar getrouwd was.
Toen Daly eind jaren zestig zelf les begon te geven, probeerde hij de ecologie te verbinden met de economische wetenschap. Hij voelde zich gesterkt in die missie door hetGrenzen aan de groei-rapport, dat in 1972 wereldnieuws werd, en Daly raakte bevriend met de hoofdauteur Dennis Meadows. Zeker in de Verenigde Staten werd het rapport hard aangevallen door de gevestigde economen. 'Ik probeerde hun werk zo goed mogelijk te verdedigen', vertelde Daly me. 'Hun bevindingen staan nog steeds grotendeels overeind.'
Gefrustreerd door de bekrompen houding stapte hij in 1988 van de academie over naar de milieuafdeling van de Wereldbank. Lang voordat Nobelprijs winnende economen en beleidsmakers op zoek gingen naar alternatieven voor het bruto binnenlands product, maakte Daly zich al hard voor een 'Index of Sustainable Economic Welfare' of een 'Genuine Progress Indicator'. Vooral onder de milieukundigen leverde hem dat erkenning op. In 1996 ontving hij zowel de Zweedse Right Livelihood Award als de Nederlandse Heinekenprijs voor de Milieuwetenschappen.
Misschien nog wel belangrijker dan de prijzen is Daly's invloed op een nieuwe generatie groeicritici. Zonder zijn theorieën over eensteady state economyhad Kate Raworth haar veelgeprezen donut-diagram waarschijnlijk niet ontwikkeld. En het is mede aan Daly's baanbrekende werk te danken dat een 'degrowth'-econoom als Jason Hickel nu de handen op elkaar krijgt voor een boek met de titelLess Is More.
Toen ik Daly ruim twee jaar geleden interviewde, zat een groot deel van de wereld in lockdown. Hele productieketens waren stilgelegd, beurshandelaren raakten in paniek. 'Het laat zien hoezeer onze economie ingebed is in een planetair ecosysteem en hoe kwetsbaar dat ons maakt', zei hij. Zelf zat hij in quarantaine in het verzorgingshuis, maar bang voor corona was hij niet. 'Ik heb een lang en mooi leven gehad', zei hij. 'Als dit virus me niet velt, doet iets anders dat wel.'
Op 28 oktober 2022 overleed de 84-jarige econoom aan een hersenbloeding. De ereronde is ten einde, maar zijn geestverwanten zijn druk bezig het podium te bestormen.
Collega's vroegen Daly of hij soms een hekel had aan arme mensen