Geesten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 juni 2022
TELEVISIE Four Journeys
De documentaireFour Journeyswekt tegenstrijdige gevoelens op. Nieuwsgierigheid, fascinatie, ontroering soms. En huiver over, afkeer van de hardheid waarmee de maker zijn ouders confronteert met het verleden. Wil en mag de kijker hier wel bij zijn? Zijn hardheid, waarvoor hij zich schaamt, en die weer een reactie is op die van zijn ouders. En die überhaupt eigen lijkt aan de Chinese cultuur; versterkt in de recente geschiedenis.
De film is een Nederlandse productie, maar tegelijk volledig Chinees, door de jonge maker (Louis Hothothot, oorspronkelijk Yi Liu), in Nederland wonend, en door zijn onderwerp. Dat is enerzijds volstrekt particulier (waarom lijkt hij praktisch en emotioneel geen deel uit te maken van het gezin?) en blijkt anderzijds bepaald door zowel de revolutie (moeder is dochter van rijke zakenman die alles kwijtraakte; vader juist arme boerenzoon die kon gaan studeren) als door een ingrijpend aspect daarvan: de één-kindpolitiek.
Louis was een 'zwart kind' - verboden, want tweede. Tel daar een verdrongen familietragedie bij op en je hebt een kluwen van pijn, onvermogen, onbegrip, verwijt. Dat verzoening of enige vorm van heling überhaupt nagestreefd wordt lijkt lang ondenkbaar. Maar het gebeurt. Niet bepaald een happy end, maar er gaat iets van troost uit voor betrokkenen en daarmee voor de sentimentele kijker die graag wat hoop wil. Al zijn de stappen die leiden tot het gezamenlijk herstelritueel dat de film besluit niet volledig invoelbaar.
Four Journeysis een film van contrasten. Tussen de fluisterstem waarmee Louis ons kijkers door verleden en heden meeneemt en de luide toon waarmee hij zijn ouders ter verantwoording roept. Tussen de lelijkheid van oude armoe en gebouwde moderniteit enerzijds, en de schoonheid van de natuur, van poëtische metaforen in beeld en taal. We vallen met de deur in huis. Jaren is hij niet terug geweest. Op het vliegveld van Beijing (waar de ouders, ooit dorpelingen, sinds kort in een wolkenkrabber wonen) krijgt hij bericht dat ze hem helaas niet kunnen ophalen: hij moet lijn 17 maar nemen. Dan zien we ouders en volwassen zus, liggend kijken op hun telefoons in het appartement. Volgt een woedende aanval van zus op de ouders: 'Jullie zoon heeft zo ver gereisd; waarom praten jullie niet met hem? Ga tussen je ouders in zitten, kunnen ze je knuffelen.'
Dat lijkt het laatste wat betrokkenen willen: nul intimiteit. Vader zegt dat hij geen vragen aan zoon heeft. In een uur film worden daarna, rondreizend, geheimen ontvouwd, dankzij familieleden en opgespoorde foto's. De weggestopte rouw om het gestorven eerstgeboren zoontje; de beslissing na het dochtertje om toch nog een kind te nemen - die vader van geld en een politieke carrière beroofde. Moeders volksgeloof in geesten, dat jonggestorvenen gevaarlijk maakt: vooral niet begraven. Waardoor naast rouw angst een factor in haar verbluffende gedrag blijkt. Maar wanneer zorgt Louis eindelijk eens voor de kleinkinderen? Dat is nog weer een andere verhaallijn.
Walter van der Kooi
Louis Hothothot,Four Journeys,EO 2Doc, donderdag 2 juni, NPO 2, 23.10 uur
EO | Links en onder: Four Journeys, regie Louis Hothothot  EO