De achterdeur van Europa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
'Hallo?' Een zwart gordijn schuift opzij en een vriendelijk, rond gezicht van een vrachtwagenchauffeur komt tevoorschijn. De man houdt pauze in zijn vrachtwagen die bij Hazeldonk langs de weg staat. 'Ik ben al vier weken onderweg', vertelt hij in het Russisch. De man komt uit Oekraïne, maar werkt hier via een in Litouwen gevestigd bedrijf. Hij rijdt elke week meerdere ritten in Nederland, maar een Nederlandse werkvergunning heeft hij niet.
De Oekraïense chauffeur ging in de Europese Unie werken met de belofte van een goed betaalde baan. In werkelijkheid knoopt hij de touwtjes aan elkaar. Hij ontvangt geen Nederlands maar een Litouws minimumloon, zegt hij. Loonstrookjes krijgt hij niet. Zijn pauze moet hij wettelijk gezien in een hotel doorbrengen, maar zijn bedrijf draagt hem op dat in zijn truck te doen. 'Ik krijg vervalste hotelbonnen, zodat ik die kan laten zien bij een controle', zegt hij.
Deze Oekraïense chauffeur rijdt via een Litouwse werkvergunning in Nederland, maar er zijn nog tal van manieren en regelingen waarmee mensen van buiten de EU hier kunnen werken, vaak buiten het zicht van de overheid. Elk jaar komen er bijvoorbeeld ruim duizend au pairs, uit onder andere de Filipijnen. Officieel is het programma bedoeld 'om de Nederlandse cultuur te leren kennen', maar de migranten komen dikwijls in slechte werk- en woonomstandigheden terecht. Net als het personeel op Europese riviercruises, zij komen bijvoorbeeld uit Indonesië of Egypte en maken werkdagen van tien tot twaalf uur tegen lage lonen. Veel werknemers hebben een flinke borgsom betaald of moeten hun paspoort inleveren, bleek uit eerder onderzoek van Investico. Arbeidsmigranten staan in dit soort situaties vaak schaakmat tegenover hun werkgevers, die zich kunnen verschuilen achter een web van uitzendbureaus en onderaannemers.
In 2020 publiceerde Emile Roemer een snoeihard rapport over de nijpende situatie van voornamelijk Oost-Europese arbeidsmigranten in Nederland. De Rekenkamer publiceerde het jaar daarop een vernietigend rapport over de falende aanpak van arbeidsuitbuiting door de inspectie. Desondanks is er nog geen strenger beleid voor uitzendbureaus. Sterker: de plannen zijn nog verder de la ingeschoven en uitgesteld tot 2026. Het gevolg is dat bedrijven ongestoord door kunnen gaan met het uitbuiten van arbeidsmigranten. En het biedt ruimte aan ondernemers en uitzendbureaus om nieuwe routes te vinden om arbeidskrachten van buiten de EU naar Nederland te halen. Bijvoorbeeld Frank van Gool, magnaat in de uitzendwereld, dit jaar een van de gulste gevers aan de VVD. Hij is bezig om zorgmedewerkers uit de Filipijnen naar Nederland te halen. Volgens Van Gool is het een oplossing voor het grote tekort in de zorg.
Dit past naadloos in het plan van de EU om op grote schaal werknemers van buiten de EU aan te trekken, niet alleen als oplossing voor arbeidstekorten, maar ook zodat er minder gebruik wordt gemaakt van onofficiële en illegale routes. In essentie een goed idee, maar in welke situaties belanden de nieuwe werknemers als we de huidige problemen niet aanpakken, waarbij migranten zelfs via legale routes in slechte omstandigheden in Nederland terechtkomen?