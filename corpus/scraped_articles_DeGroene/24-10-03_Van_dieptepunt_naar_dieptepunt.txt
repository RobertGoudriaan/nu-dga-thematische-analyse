Van dieptepunt naar dieptepunt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
InUitzicht op geluk,het vierde deel van de dagboeken van J.J. Voskuil, is het een en al kommer en kwel. 'Om negen uur naar bed. Niet geslapen.'
Het vierde deel van J.J. Voskuilsdagboeken, die lopen van eind juni 1974 tot en met eind september 1976, heetUitzicht op geluk. Waarom het boek die titel heeft gekregen is een raadsel, want geluk is ver te zoeken in deze klaagzang van een zichzelf en de mensheid hatende man over zijn meer dan ellendige leven.
'Lezen, luisteren, denken, schrijven, het een lijkt nog uitzichtlozer dan het andere (...) Ik ben alles goed zat', noteert de net vijftigjarige Han Voskuil bijvoorbeeld op 7 september 1976. En een paar dagen later schrijft hij over zijn eigen benepenheid: 'Als je een zuinig, rechts burgermannetje bent, dan blijf je dat. Je kunt hoogstens leren het zo goed mogelijk voor de wereld verborgen te houden. Dat gaat mij overigens lang niet altijd gemakkelijk af (...) en naarmate ik ouder en vermoeider word steeds minder.'
We zijn dan aangeland op pagina 752 en in de honderden bladzijden die eraan voorafgaan is het ook een en al kommer en kwel. De dagboekschrijver, gevangen in een banale baan en een horrorhuwelijk, lijkt gebukt te gaan onder een midlifecrisis. Dat hij geen gelukkig mens is, spreekt ook uit zijn eerder verschenen dagboeken, maar in dit deel is hij somberder dan ooit. Alleen wandel- en fietstochten met zijn egocentrische eega bieden soelaas. 'Niets interesseert me, niets boeit me, maar zolang ik me kan bewegen voel ik me redelijk gelukkig.'
Dus wordt er alle dagen gewandeld of gefietst en vult het dagboek zich met uitgesponnen beschrijvingen daarvan. 'Achteraf moet het lijken of mijn leven alleen uit wandelingen en fietstochten bestaan heeft', stelt hij, maar die tochten 'worden aangevreten en uitgehold door het zenuwachtige, zinloze bestaan dat zich daartussen voortsleept, van het ene dieptepunt naar het andere'. Tot die dieptepunten behoren als vanouds zijn werk op het Instituut voor Dialectologie, Volkskunde en Naamkunde (waarover hij de zevendelige romancyclusHet Bureauschreef) en de ook al vele malen geboekstaafde confrontaties met zijn eeuwig ruziezoekende gade L(ousje).
Nieuw aan dit dagboekdeel is een reeks in de derde persoon geschreven fragmenten over 'de hoofdambtenaar', waarin de schrijver zichzelf opvoert als romanpersonage. Het lijken vingeroefeningen voorHet Bureau,zoals hij het Instituut waar hij werkt hier al noemt: 'De hoofdambtenaar betreedt als eerste het Bureau. (...) Hij is moe. Zijn oogleden zijn dik. Zijn hart rommelt in zijn borst.'
Herhaaldelijk probeert Voskuil de hoofdambtenaar te ridiculiseren door hem voor te stellen als iemand die de obsolete hiërarchische verhoudingen op zijn werk accepteert. Hij heeft het over 'zijn eerste ambtenaar' met wie hij iets niet wil bespreken 'omdat hij vond dat je dergelijke problemen als je hoofdambtenaar bent zelf moet oplossen. Daar word je tenslotte voor betaald, daar ben je de baas voor!' Ook laat hij hem denken: 'Een hoofdambtenaar is eenzaam en gaat zijn eigen eenzame weg.' Uiteindelijk blijkt deze poging tot objectivering niet te werken, omdat Voskuil beseft dat de hoofdambtenaar volledig met hem samenvalt: 'De bevrijdende figuur van de hoofdambtenaar is uit het beeld verdwenen. Ik ben het zelf, die hoofdambtenaar, overtuigd van zijn eigen gelijk, wrokkend, vol zelfbeklag over wat zijn ondergeschikten hem aandoen, en dat terwijl hij zichzelf de pleuris werkt en niets dan het goede met hen voor heeft.'
In deze passage kondigt zich de vorm aan dieHet Bureauzou krijgen, maar Voskuil overwoog nog een andere mogelijkheid om zijn verhaal te doen, blijkt uit het dagboek. Op 23 november 1975 schrijft hij na een vergadering op zijn werk: 'Op weg naar huis zag ik plotseling hoe een boek over deze mensen geschreven moet worden. Ze moeten de kelder in, op de vlucht voor een ramp, de ontploffing van een atoomcentrale bijvoorbeeld, en daar zo dicht op elkaar gedreven worden dat het rauwe vlees door de huid komt. Ik stel me voor dat Blok(de door hem gehate directeur - ee)meteen van planken een directeurshok zal bouwen en zichzelf een extra boterham toekent.' Al na een halve pagina blijft hij steken in dit fictionele verhaal.
Een andere poging tot het schrijven van fictie doet hij op 17 april 1976 als hij midden in een verslag van allerlei dagelijkse beslommeringen ineens begint over een 'hij' die zich wil ophangen aan het haakje van de stortbak van de wc in zijn huis. 'Lukte het niet dan zat zijn stoffelijk overschot opgesloten in de wc en het idee dat ze de deur zouden moeten forceren sprak hem niet aan. Om een of andere reden verstoorde dat de wijding van de verrassing. Hij aarzelde en luisterde. En zoals zo vaak in zijn leven, dat nu dus nog wat langer ging duren dan voorzien was, nam hij plotseling zonder er verder over na te denken een besluit, klom op de pot en knoopte de lus er weer af. Hij borg het touw onder zijn jasje, deed een plas, trok door en verliet de wc zoals hij er was ingegaan, onopgemerkt. Tenslotte had hij de tijd aan zichzelf. Er was geen reden overhaast te werk te gaan, zolang nog niet alle details geregeld waren.'
Indringender zijn de realistisch beschreven scènes uit zijn huwelijk. Nadat L. hem tijdens een zoveelste ruzie 'de deur wijst' en hij met hangende pootjes terugkeert, loopt hij dezelfde avond nog een paar keer woedend het huis uit.
'In de gang hard tegen elkaar staan schreeuwen. - Weer de straat op. Op straat aangehouden door een troep onguur geklede dronken Amerikanen die geld vroegen. Doorgelopen. Een gevaarlijke stad. Bij de Leidsegracht teruggekeerd. Nog wat geschreeuw. Om negen uur naar bed. Niet geslapen.'
Slapen doet het echtpaar in aparte bedden en mochten ze ooit de liefde bedrijven, dan haalt dat nooit het dagboek van Han, die eerder schreef dat seks hem ongelukkig maakt. 'Geluk en sexualiteit verdragen elkaar slecht.' Misschien dat hij daarom zijn huwelijk met L., die hem ondanks alles altijd trouw blijft, idealiseert. 'De enige voor iemand zijn, critiekloos geliefd te worden, met in-begrip van alles wat niet deugt, dat is het hoogste wat een mens op deze aarde deelachtig kan worden. En dan te bedenken dat ik in een situatie leef die onwaarschijnlijk dicht tegen dat ideaal aan ligt en dat ik er niet van minuut tot minuut van weet te genieten. Een ondankbare hond, anders kan ik het niet noemen.'
privéarchief | In dit deel van de dagboeken van J.J. Voskuil vinden we zijn vingeroefeningen voor Het Bureau J.J. VOSKUIL Uitzicht op geluk: Dagboeken deel 4, 1974-1976 Van Oorschot, 830 blz.