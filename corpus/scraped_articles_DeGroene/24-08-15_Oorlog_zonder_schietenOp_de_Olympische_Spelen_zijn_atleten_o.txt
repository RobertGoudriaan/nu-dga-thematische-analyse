Oorlog zonder schieten Op de Olympische Spelen zijn atleten ook diplomaten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Hoewel de Spelen in Parijs vooral in het teken moesten staan van bovenmenselijke sportprestaties, was de stad ook het brandpunt van geopolitieke spanningen. En dat was precies de bedoeling.
Twee dagen voor de openingsceremoniezijn er ruim duizend politiemensen op de been voor een doorgaans onbeduidende groepswedstrijd van het olympisch mannenvoetbaltoernooi. In het Parc des Princes in het westen van Parijs treedt Mali aan tegen Israël. Aan de afgesloten toegangswegen staan rijen politiebusjes langs aluminium dranghekken, militairen met olympisch embleem op de schouder patrouilleren met een vinger op de trekker van hun semiautomatische vuurwapens, voortdurend klinkt er een brommende en hakkelende ondertoon van overvliegende helikopters.
Mali, een voormalige Franse kolonie met een moslimmeerderheid, heeft als een van de weinige Afrikaanse landen de laatste maanden opgeroepen tot de-escalatie van de oorlog tussen Israël en Hamas, schrijftLe Parisienin een voorbeschouwing waarin het nauwelijks over voetbal gaat. Frankrijk, met de omvangrijkste joodse gemeenschap van Europa, is sinds de terreuraanslagen in 2015 beducht voor een herhaling tijdens de Olympische Spelen. De wedstrijd tussen de twee landen werd daarom al bij de loting als hoog risico aangemerkt; inlichtingendiensten schatten in dat de situatie in en rond het voetbalstadion zomaar zou kunnen escaleren als Israël 3300 kilometer verderop voor de zoveelste keer het offensief in Gaza zou uitbreiden.
Desondanks heerst voorbij het eerste checkpoint een uiterst ontspannen en opgetogen sfeer. Ik ontmoet er familie Bloch uit Modi'in, een stad tussen Tel Aviv en Jeruzalem. Moeder Dalia draagt een wit-blauw petje, zoon Yuval heeft een Israëlische vlag om zijn schouders geslagen, vader Bernard zegt meteen nadat ik hen aanspreek dat hij sport en politiek graag gescheiden wil houden. Dalia is trots op haar land, op haar volk, op dat de Israëlische vlag zal worden gehesen tussen alle andere
205 deelnemende landen. De afgelopen maanden waren zwaar, zegt ze. 'De meeste mensen in de wereld houden niet meer van Israël, ze denken dat we elke dag kinderen willen bombarderen, maar dat willen we écht niet, we hebben ook onze normen en waarden. Natuurlijk willen we dat de oorlog stopt, maar Hamas viel ons aan op 7 oktober. Er zitten nog meer dan honderd gijzelaars vast, vergeet dat niet, als ze die nou eens zouden vrijlaten...' Het is nog een half uur voor de wedstrijd en ze moeten nog langs de volgende controlepost, daar waar een bomhond aan de voeten ligt van twee militairen. 'Hopelijk blijft het in het stadion net zo rustig als hier', zegt de vader nog, en dan verdwijnt het gezin door de toegangspoorten van de brutalistische arena.
Op de tribunes zitten Israëlische en Malinese supporters kriskras door elkaar. De politiek lijkt voor even naar de achtergrond te verdwijnen, tot het Israëlische volkslied klinkt en boegeroep van de tribunes opstijgt, waarop de speakers een tandje harder worden afgesteld. Vlak onder de perstribune laait binnen enkele minuten na het eerste fluitsignaal het conflict verder op als een vrouw een Palestijnse vlag ter grootte van een A4'tje uit haar tas haalt en daarmee begint te zwaaien. Er vliegt direct een aantal Israeliërs haar kant uit. Een man steekt giftig zijn middelvinger op. Een andere man stormt met stoom uit de oren op haar af, maar kan op tijd worden tegengehouden door een stel vrienden. Een vader en zoon met keppeltje zoeken een plek verderop. De beveiliging vormt vlug een schild om de vrouw en andere groepsleden, die intussen meer Palestijnse vlaggen en waaiers in de kleur en vorm van opengesneden watermeloenen tevoorschijn hebben gehaald en over een klein deel van de tribune hebben uitgestald. Een van hen roept leuzen naar de Israëlische supporters en houdt provocerend een vlag boven zijn hoofd.'Pali'scandeert de groep als door het stadion'Mali'gonst.
Er voltrekken zich in alle hoeken van het stadion soortgelijke taferelen. Politieke uitingen staat het Internationaal Olympisch Comité (ioc) niet toe, dus nemen beveiligers spandoeken met'Stop genocide'en stickers met'Free Palestine'in beslag. Het drukt de onrust amper de kop in. In de eerste helft loopt de spanning zo hoog op dat de supporters in het vak aan de lange zijde van het veld hun blik vrijwel uitsluitend op de tribunes hebben gericht. Ze missen de doelpogingen, het rommelige spel, het gefluit dat telkens weer oplaait als Israël de bal verovert. Twee studenten uit Tel Aviv vertellen me dat het voor hen voelt alsof het ioc een kant kiest door de Palestijnse vlag te tolereren terwijl dat land niet op het veld staat. 'De organisatie doet er helemaal niets aan', zegt de een furieus. 'De Spelen worden voor Israël op deze manier alleen maar belangrijker. Als we goed presteren, dan kunnen we laten zien dat ons land ondanks alles sterk blijft', zegt de ander.
In de mixed zone, waar sport en pers elkaar ontmoeten, spreek ik na de wedstrijd met Ilay Feingold, een Israëlische rechtervleugelverdediger die - net als alle andere Israëlische atleten - de klok rond wordt beveiligd na doodsbedreigingen aan het adres van enkele atleten en het Israëlisch Olympisch Comité. Ja, natuurlijk heeft hij meegekregen wat er zich op de tribunes afspeelde. 'Nee, dat was niet makkelijk', zegt hij. 'Weet je, ik hoor en zag wat er allemaal gebeurde, maar ik probeer ervoor te zorgen dat het geen invloed heeft op mijn spel. We hebben het er voorafgaand aan de wedstrijd met de staf en het team over gehad, over hoe we moesten omgaan met eventuele provocaties op de tribunes, als iemand een Palestijnse vlag zou tonen, dat soort dingen. Ik denk dat het ons is gelukt om het te negeren, maar zoals ik al zei: dat was niet makkelijk.' De weinig enerverende wedstrijd eindigde in gelijkspel, maar eigenlijk doet die uitslag er weinig toe; nog voordat de Spelen officieel zijn geopend is de wereldwijde politieke onrust de eerste arena binnengedrongen.
De jaren voorafgaand aan deSpelen hing die geopolitieke spanning als een sluier over Parijs. In 2017 weerde het ioc Russische atleten vanwege wijdverspreid institutioneel dopingmisbruik, in 2022 kwam daar een nieuwe schorsing bovenop, toen Rusland luttele dagen na de Winterspelen in Beijing de wapens trok en Oekraïne binnenviel. Wit-Rusland werd vanwege de betrokkenheid bij de oorlog eveneens buiten de competitie gehouden. In totaal mochten er 32 atleten uit beide landen onder strikte voorwaarden deelnemen aan de Spelen in Parijs - hun volksliederen en vlaggen zouden nergens worden vertoond, de sporters moesten zich op elke mogelijke wijze afzijdig houden van het conflict. De aanwezigheid van vertegenwoordigers van het Kremlin en het merendeel van de Russische media werd evenmin getolereerd.
De laatste weken voorafgaand aan de Spelen werd de roep om ook Israël te weren steeds luider. Het Palestijns Olympisch Comité drong daags voor de wedstrijd tussen Mali en Israël per brief aan op een boycot van hun agressor, maar Thomas Bach, directeur van het ioc, wilde daar niets van weten. 'We zijn hier niet om politiek te bedrijven, maar om sporters samen te brengen', zei hij tegen een persbureau. De Franse president Emmanuel Macron bevestigde dat Israël meer dan welkom was en zei op de radio: 'We spelen geen politiek op de Spelen.' Macron kondigde in de week van de openingsceremonie vanwege de onrust in Frankrijk sinds de recente verkiezingen en de geopolitieke spanningen een 'politieke wapenstilstand' af die tot na de Olympische Spelen zou duren.
In die week ben ik uitgenodigd voor een bijeenkomst op het Élysée, waar Emmanuel Macron en Thomas Bach een honderdtal journalisten zullen toespreken. Het krijtwitte grind in de binnentuin is keurig aangeharkt, de bomen zijn strak gesnoeid, bij de ingang hangen de vlaggen van Frankrijk, de Olympische Spelen en de Europese Unie slap langs hun stok. In de marmeren ontvangsthal worden meerdere werken van schilder Nicolas de Staël geëxposeerd, op langgerekte tafels liggen ronde broden waarop olympische ringen van deeg zijn aangebracht, in een hoek speelt een strijkersensemble een divertimento van Mozart. Alles aan de bijeenkomst voelt koninklijk: de gouden kroonluchters en zuilen, de plafondschilderingen met bijbelse taferelen, de onhandig kleine kopjes met straffe koffie.
Het ensemble houdt plots stil, een lakei kondigt de president zo pompeus aan dat het haast potsierlijk is, en dan komt Macron met enkele andere hoogwaardigheidsbekleders in zijn kielzog de zaal binnen. Thomas Bach verwelkomt de aanwezigen en steekt een monoloog af over gendergelijkheid, duurzaamheid, de historische locaties waar in Parijs zal worden gestreden om het eremetaal, en vertelt dat hij die ochtend in het olympisch dorp is geweest om met atleten uit allerlei landen op de foto te gaan met bordjes en sjaaltjes waarop'Give peace a chance'stond - naar het antioorlogslied van John Lennon. Hij noemt atleten de 'vredesambassadeurs van onze tijd', aan hen de schone taak om wereldleiders tot andere inzichten te brengen.
Macron kijkt enigszins geagiteerd als hij Bach hoort spreken over politiek. Als het woord eenmaal aan hem is overgedragen, geeft hij Bach een knipoog en herhaalt hij opnieuw hoe belangrijk deze Spelen zijn voor Frankrijk. 'Uiteraard is het de best mogelijke manier om iedereen ervan te overtuigen om voor Frankrijk te kiezen. Onze landschappen, onze faciliteiten, onzesavoir-faire,onze gastronomie, onze passie, onze technologie, ons bedrijfsleven', zegt hij. 'U zult tijdens Parijs 2024 een idee krijgen van waar Frankrijk voor staat: dit land heeft dromen en maakt die waar. (...) We zullen onze uiterste best doen om bij te dragen aan een betere wereld.' Er wordt een buffet geopend met kazen, charcuterie en exclusieve wijnen, het ensemble speelt meer Mozart, sommige journalisten gaan met Macron en zijn vrouw Brigitte op de foto in de paleistuin. Het charmeoffensief voelt enigszins ongepast, met vlagen zelfs te intiem, en vooral bedoeld om kritische geluiden over de Spelen zoveel mogelijk te doen verstommen.
Toen de Olympische Spelenaan het eind van de negentiende eeuw door baron Pierre de Coubertin nieuw leven werden ingeblazen, was de boodschap vooral dat sport moest verbinden en conflicten en culturele verschillen zou kunnen overstijgen. Een echo uit het verleden die Macron en Bach in aanloop naar de Spelen in Parijs keer op keer herhaalden. Het gedachtegoed van De Coubertin komt wellicht nog het duidelijkst naar voren in een gedicht dat hij onder pseudoniem instuurde tijdens de literatuurwedstrijd van de Spelen in Stockholm, in 1912. ZijnOde aan Sportviel (niet geheel toevallig) in de smaak bij de jury, waardoor hij onder meer Gabriele D'Annunzio - die door sommigen werd beschouwd als de grootste Italiaanse dichter sinds Dante - achter zich liet. In de laatste strofe schrijft De Coubertin: 'O Sport, u bent Vrede! U smeedt gelukkige banden tussen volkeren door hen samen te brengen in eerbied voor kracht die beheerst, georganiseerd en zelfgedisciplineerd is. Door u leren de jongeren van de hele wereld elkaar te respecteren, en zo wordt de diversiteit van nationale kenmerken een bron van genereuze en vreedzame rivaliteit.' De Olympische Spelen konden volgens De Coubertin 'een krachtige, indirecte rol spelen in het veiligstellen van wereldvrede'.
Maar de baron zag zelf ook in dat zijn gedachten nogal naïef waren. Hij noemde het zelfs 'infantiel' om de wereld op te roepen tot collectieve verdraagzaamheid en zag sport als 'voorbereiding op oorlog'. De tegenstrijdigheid in De Coubertins denken wordt door Jules Boykoff, oud-olympiër en hoogleraar politicologie aan Pacific University in Oregon, Amerika, uitgebreid besproken in zijn boekenPower Games: A Political History of the Olympics(2016) enWhat Are the Olympics for?(2024). Vanaf het begin balanceerden de moderne Olympische Spelen op het slappe koord tussen het bevorderen van globalisme en het aanwakkeren van nationalisme, schrijft Boykoff. Enerzijds wordt het vreedzaam samenkomen van de wereld uitgedragen, anderzijds wordt continu de nadruk gelegd op de nationaliteit van de atleten. Bij de openingsceremonie komen sporters bijvoorbeeld per land op, en niet per discipline - volgens Boykoff is die keuze exemplarisch voor die contradictie.
De Olympische Spelen zijn altijd politiek geweest. De Spelen van 1936 in Berlijn, de zogenoemde nazispelen, waren een vroeg voorbeeld vansportswashing:landen die door middel van sport proberen de aandacht af te leiden van hun problemen om hun reputatie op te poetsen. In de Koude Oorlog kreeg het politieke belang van sport een nieuwe dimensie toen Oost en West elkaar enkel en alleen in die arena bevochten (al boycotten de Verenigde Staten de Spelen in Moskou in 1980 en deed de Sovjet-Unie hetzelfde in 1984, toen de Spelen plaatsvonden in Los Angeles). Joseph Stalin gebruikte volgens Boykoff vaak de slagzin 'we hebben de oorlog gewonnen, we moeten ook winnen in de sport'. Verschillende landen zetten stelselmatige, heimelijke dopingprogramma's op om verder te reiken dan de concurrentie, om hen op het slagveld uit de weg te gaan, maar elkaar op sportvelden af te troeven.
George Orwell schreef in zijn essayThe Sporting Spirit(1945) dat internationale sportwedstrijden leiden tot'orgies of hatred'en niet meer zijn dan 'imitaties van oorlogsvoering'. Orwell legt daarbij de nadruk niet zozeer op het gedrag van de atleten, eerder op de houding van de toeschouwers. 'Zelfs als de toeschouwers niet fysiek ingrijpen, proberen ze het spel te beïnvloeden door hun land toe te juichen en tegenstanders te overrompelen met boegeroep en beledigingen. Serieuze sport heeft niets metfair play
te maken. Het is verbonden met haat, jaloezie, opschepperij, het negeren van alle regels en het sadistische plezier in het getuige zijn van geweld: het is oorlog zonder het schieten', schreef hij. In het licht van de wedstrijd tussen Mali en Israël is het essay akelig actueel.
In weerwil van Orwells stellingname begeven atleten zich op de Spelen van Parijs meer dan eens in het geopolitieke domein. Tijdens deze Spelen zit ik op de tribunes van La Defense Arena om de Wit-Russische zwemster Alina Zmushka in actie te zien, ze plaatst zich die avond voor de finale op de honderd meter schoolslag. Na afloop wacht ik haar op om te vragen hoe ze het ervaart om onder neutrale vlag te zwemmen. 'Sorry, het ligt allemaal erg gevoelig', zegt ze. 'Ik kan er niets over zeggen.' Ik dring een paar keer aan, tot ze mijn onderarm stevig beetpakt en zegt:'Sorry, no comment.'Andere (Wit-)Russische atleten negeren eveneens mijn verzoeken om in gesprek te gaan.
Daarentegen zijn Oekraïense atleten uitgesproken. Worstelaar Zhan Beleniuk zei inThe Guardiandat 'het een grote verantwoordelijkheid is voor alle Oekraïense atleten die het tegen een Rus opnemen'. 'Als je naar huis terugkeert, zou het niet goed zijn om te zeggen dat je van een Rus hebt verloren, dat zal moeilijk zijn.' Zijn landgenote, hoogspringer en wereldrecordhoudster Yaroslava Mahuchikh, zei in dezelfde krant: 'We vechten allemaal voor ons volk, voor onze soldaten. We willen iedereen in de wereld laten zien dat we zullen blijven vechten, dat de oorlog nog niet voorbij is.' Nadat ze olympisch goud had gewonnen, in de tweede week van de Spelen, liep ze met een andere Oekraïense hoogspringer een ronde door het Stade de France, beiden met het geel-blauw om hun rijzige lichaam. TegenLe Mondezei ze na afloop: 'In mijn land hebben de Russen mensen gedood, er zijn bijna vijfhonderd sporters omgekomen in deze oorlog. Zij zullen nooit meedoen, deze sfeer vieren en voelen. Deze medaille is voor hen allemaal.'
Bij de Palestijnen heerst een soortgelijke houding. Ik ontmoet judoka Fares Badawi aan de oever van de Seine in het olympisch dorp. Hij ziet er nogal vermoeid uit ('van alle interviews'), maar zijn ogen lachen. Het is tamelijk onvoorstelbaar dat hij debuteert op de Spelen; Badawi groeide op in een vluchtelingenkamp in Syrië, ontvluchtte met zijn ouders de oorlog via de Balkan-route, stapte op een gammele boot van Turkije naar Griekenland en kwam terecht in Duitsland, waar hij momenteel een master civiele techniek afrondt. Er waren weinig financiële middelen voorhanden om zich op de Spelen voor te bereiden, waardoor hij slechts drie keer per week kon trainen, maar er is een groter doel dan proberen om wat wedstrijden te winnen. 'Palestijnse atleten moeten de wereld hier laten zien dat we nooit zullen opgeven', zegt hij.
Over een paar dagen zal hij uitkomen in de gewichtsklasse tot 81 kilo, waar hij mogelijk de Israëlische judoka Sagi Muki treft. 'Natuurlijk heb ik erover nagedacht wat ik dan moet doen', zegt hij. 'Ik heb besloten dat ik niet tegen hem vecht, ik kan het niet tegen iemand opnemen die vindt dat mijn familie van het leven moet worden beroofd. Het is erg ingewikkeld, weet je, in het olympisch dorp kom ik natuurlijk de hele tijd Israëlische atleten tegen, dan negeren we elkaar volledig, maar als we elkaar loten dan wordt het een rechtstreeks onderling gevecht...' Hij wacht even, plukt aan zijn baard. 'Sommige krachten zijn groter dan ikzelf, en dat begrijp ik. Sport is politiek, dat zal altijd zo blijven.'
Enkele dagen later stapt Badawi de judomat op, tegenover hem een judoka uit Tadzjikistan. Badawi pakt zijn tegenstander hoog beet bij zijn judopak en stapt gretig naar voren. Te gretig, want binnen een minuut ligt hij als een schildpad op zijn rug en is de wedstrijd afgelopen.
Is sport echt alleeneen andere uiting van oorlog? Klopt er dan werkelijk helemaal niets van het perspectief van Pierre de Coubertin, Thomas Bach en Emmanuel Macron? Is het geloof dat sport de wereld kan verbinden een verzinsel? Een illusie?
Ik spreek onder meer met Stuart Murray. Hij is als universitair hoofddocent internationale betrekkingen en diplomatie verbonden aan verschillende universiteiten en betrokken bij overheidsinstanties die zich bezighouden met sportdiplomatie, een onderzoeksgebied dat volgens hem pas de laatste vijftien jaar echt van de grond is gekomen. Sport vertoont volgens hem alle aspecten van klassieke diplomatie en kan worden gebruikt om 'frictie tussen landen te minimaliseren'. 'Als mensen kunnen kiezen tussen met elkaar sporten of tegen elkaar vechten, dan is de keuze voor de meesten snel gemaakt', zegt hij.
Het laatste decennium constateert hij een wereldwijde toename van sport als middel vansoft power,en dat vindt hij een positieve ontwikkeling. In zijn boekSports Diplomacy: Origins, Theory, and Practice(2018) schrijft Murray dathard power- zoals oorlog en economische sancties - landen alleen maar verder uit elkaar drijft, terwijl sport mensen samenbrengt. 'Sportdiplomatie overstijgt een wereld die wordt gescheiden door nationale grenzen, omdat sport een oude, universele taal is die zonder woorden kan worden gesproken.' Hij haalt de Franse filosoof Robert Redeker aan, die schreef: 'Wie is er tegen sport? Niemand, of bijna niemand. De Inuit zijn net zo geïnteresseerd in het WK als de Argentijnen, Congolezen en Europeanen.' En dus grijpen landen steeds vaker naar sport als diplomatiek middel.
Australië bijvoorbeeld, waar Murray woont, heeft sinds 2000 een programma om de diplomatieke banden met eilanden in de Stille Oceaan via sport aan te halen en zo een front te vormen tegen de expansie van China in de regio. Frankrijk heeft de afgelopen tien jaar ingezet op sportdiplomatie om 'nationale innovatie en expertise' internationaal over te brengen. De Verenigde Staten hebben vergelijkbare programma's die zijn ondergebracht bij het Bureau of Educational and Cultural Affairs, een onderdeel van het ministerie van Buitenlandse Zaken. Kort na 9/11 lanceerden de Amerikanen het SportsUnited-programma met als doel om 'culturele waarden als vrijheid, gelijkheid, individualisme, diversiteit en eenheid te verspreiden via Amerikaanse sporters' en zo 'jonge gemarginaliseerde bevolkingsgroepen te bereiken'. De nadruk ligt vooral op 'landen waar de VS een ernstig imagoprobleem hebben', schrijft Murray.
In het perscentrum in Parijs heeft Team USA een hoek afgehuurd. Er staan zitjes en er hangen portretten van atleten aan de muur, overal hangen banners met het logo van het Amerikaanse Olympisch Comité en hun slogan'One for All'in kapitalen. Ik word er ontvangen door twee persvoorlichters en Assistant Secretary of State Lee Satterfield. Satterfield heeft de leiding over het mondiale sportbeleid van de VS en vertegenwoordigt haar land bij internationale bijeenkomsten als sportminister, zo ook tijdens de Spelen in Parijs. 'De Verenigde Staten geloven in de kracht van sport', zegt ze nadat we aan elkaar zijn voorgesteld en op een zitje hebben plaatsgenomen. 'Het is een kans om mensen samen te brengen en in te zien dat landen en culturen vaak meer overeenkomsten hebben dan verschillen.' Het klopt volgens haar dat de VS meer hebben ingezet op sport als diplomatiek middel. 'Vooral als het gaat om gemeenschappen die niet via traditionele diplomatie, tussen regeringen, worden bereikt. Sportdiplomatie is meer mens-tot-mens-gericht.'
Hoe werkt dat? vraag ik.
'Neem onze geweldige Katie Ledecky(zwemster - pk),zij was een sportgezant namens de Verenigde Staten en is naar Japan en Zuid-Korea geweest om een zwemclinic te geven aan jongeren met een verstandelijke beperking. Dat soort initiatieven biedt de VS de mogelijkheid om in contact te komen met een jong publiek in een ander land dat we anders misschien nooit hadden bereikt. Voor het Amerikaanse volk bevorderen we op die manier de vrede, promoten we democratie en kunnen we gedeelde waarden creëren. Dat is de kracht van sportdiplomatie.
Sport is soft power, een gespreksopening tussen gemeenschappen die normaliter weinig contact onderhouden.' Maar er zit een limiet aan de mogelijkheden van sportdiplomatie, blijkt als ik haar voorleg of de (Wit-)Russische atleten dan niet beter hadden kunnen meedoen aan de Spelen ter bevordering van de onderlinge verstandhouding. 'We waren er een voorstander van dat Russische atleten hier onder neutrale vlag zouden deelnemen. Rusland moet verantwoordelijk worden gehouden', zegt Satterfield stellig.
De resultaten van het beleid van de VS zijn volgens Stuart Murray indrukwekkend. De VS hebben intussen in minstens negentig landen sportdiplomatieke programma's uitgerold en de ervaringen zijn over het algemeen positief. Het begrip van de Amerikaanse cultuur en waarden werd verdiept, hun internationale reputatie opgekalefaterd, terwijl de kosten voor het programma in vergelijking met traditionelere diplomatieke middelen laag zijn uitvallen. Hij verwacht dat het niet lang zal duren voordat nog meer landen de sport als serieus diplomatiek middel zullen inzetten, als geopolitiek wapen. Straks zien we wellicht Femke Bol als gezant in Oekraïne, of Sifan Hassan in Taiwan.
Zo'n vaart zal het voor Nederlandse sporters echter niet lopen. Marc van den Tweel, algemeen directeur van noc*nsf, zit op een vroege ochtend in de ontbijtzaal van zijn hotel waar leden van veel andere nationale olympisch comités ook verblijven - een soort olympisch dorp voor bobo's. Hij is in Parijs op pad geweest met premier Dick Schoof, de koninklijke familie en de staatssecretaris. 'Laten we daar geen doekjes om winden, dat is natuurlijk gewoon om te zorgen voor politieke beïnvloeding', zegt hij. 'We willen vrienden maken, dat is ook een beetje mijn doel in het leven, om voor noc*nsf vrienden te creëren op alle niveaus.' Dat probeert hij in binnen- en buitenland. Van den Tweel onderhoudt contact met collega's van andere nationale olympische comités en heeft al afspraken staan met de organisatie van de Spelen in Los Angeles in 2028 om een positieve maatschappelijke verandering na te laten. Het zogeheten 'Game Changer'-programma is het Nederlandse equivalent van de Amerikaanse sportdiplomatie, hoewel Van den Tweel daar meteen bij zegt dat de omvang van het programma voor Nederland 'een stuk compacter en overzichtelijker' is.
'Het is niet onze primaire doelstelling om diplomatieke banden aan te halen, maar we willen vanuit de olympische gedachte, vanuit vriendschap en solidariteit, proberen een positieve invloed te hebben met sport', zegt hij. 'Maar ik ben niet naïef, hè? Ik begrijp ook dat er een keerzijde is aan sport, dat het geopolitieke spanningen kan uitvergroten. Maar ik geloof wel dat sport een startpunt is van een gesprek. De politiek draait daarentegen vaak om het creëren van onderscheid tussen groepen, terwijl mijn insteek gericht is op verbinding. Dat klinkt meteen heel soft en polderig, maar ik geloof daar wel in. Kijk, we gaan de wereldvrede niet bereiken door middel van de Olympische Spelen, het is niet een panacee voor alle kwalen, maar ik geloof wel dat sport kan bijdragen aan internationale uitwisseling. Ik denk niet dat je sport en politiek kunt scheiden, het optimale scenario is dat je het probeert weg te houden van de sporters an sich.'
Voor TeamNL lukte dat op deze Spelen aardig, hoewel veel sporters en supporters uit andere landen dat spanningsveld bewust opzochten.
De Palestijnse atleten die de wereld wilden laten zien dat hun land en volk nog bestaat, de Oekraïense atleten die elke gelegenheid aangrepen om te volharden tegen Poetins oorlog, de Israëlische atleten die zwaar werden beveiligd en zich soms geen raad wisten met pro-Palestina-betogers op de tribunes, de (Wit-)Russische atleten die zich onder neutrale vlag zo koest mogelijk probeerden te houden en daarmee al voldoende aanwezig waren. De Olympische Spelen in Parijs waren een botsing tussen de geopolitieke realiteit en de olympische geest waarin gemeenschapszin zo belangrijk wordt bevonden.
Sport bewees zich opnieuw als de ultieme verheviging van onze samenleving, zoals sportcolumnist Hugo Camps zo vaak schreef. We zagen de excessen, het leed, de roep om bestaansrecht, de geopolitieke spanning op de tribunes. 'Er zijn al meer dan genoeg echte oorzaken van problemen, en we hoeven daar niet aan bij te dragen door jonge mannen aan te moedigen elkaar op de schenen te schoppen te midden van het gebrul van woedende toeschouwers', besloot Orwell zijn essay. Maar dat is precies wat er gebeurt en wat we nog veel vaker zullen zien: dat de sport zal worden misbruikt als diplomatiek middel en zijn onschuld op den duur volledig verliest.