Heilsprofeet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
FILM Dune: Part Two
Een ding heb ik geleerd sinds ik Frank Herberts romanDuneuit 1965 voor het eerst in 1984 las: van dit epische verhaal over politiek, macht en predestinatie krijgt een mens nooit genoeg. Sindsdien heb ik de vijf sequels gelezen en nog steeds kan ik het niet laten; ik ben nu halverwege de eerste van nóg twee vervolgromans, geschreven door Herberts zoon Brian en sciencefictionschrijver Kevin J. Anderson. Die zijn gebaseerd op een synopsis die Herbert, zelf in 1986 overleden, schreef als sluitstuk van zijn epos. Maar,happy days,hier is ook nog een film,Dune: Part Twovan Denis Villeneuve, het vervolg op zijn eerste deel uit 2021.
Villeneuve neemt daarmee, alles bij elkaar, zo'n vijf uur de tijd om het verhaal van dat eerste boek te vertellen. Dat doet hij secuur. Alle nuances van karakterontwikkeling zijn intact gebleven, net als de plotlijnen die, ook al ken je de boeken, doen duizelen. Het verhaal fascineert in eerste instantie, en zo maakt Villeneuve, die eerderArrival(2016) enBlade Runner 2049(2017) regisseerde, zijn filmepos toegankelijk voor niet-ingewijden. Ook toont hij zich een meester in het geloofwaardig neerzetten van fantastische werelden. De woestijnplaneet Arrakis of 'Duin' - waar reusachtige zandwormen verantwoordelijk zijn voor de allesbepalende specie-productie, een psychedelische drug - lijkt echter dan echt, net als de ruimteschepen van de rivaliserende, koloniale overheersers, respectievelijk Huizen Atreides en Harkonnen.
Het is adembenemend om te zien, maar de echte kracht vanDuneligt in het dilemma van hoofdpersoon Paul Atreides (Timothée Chalamet). Zijn lot - hij blijkt het superwezen, de heilsprofeet op wie iedereen wacht - botst met zijn menselijke instincten. Dat komt inPart Twopijnlijk naar voren doordat Paul verliefd raakt op de Arrakis-vrouw Chani (Zendaya). Dit alles is het gevolg van de konkelende Bene Gesserit, een cult van mystieke vrouwelijke priesters of 'heksen'. Dit brengt ons bij nog iets dat ik Herbert-lezende heb geleerd, en dat is dat vrouwen alle macht hebben in de zoals dat heetKnown Universe. Altijd al gehad, voor eeuwig zullen ze die hebben.
Zóveel plezier biedtPart Two:een prachtig spelende Christopher Walken als keizer Shaddam IV; Charlotte Rampling als moederoverste Helen Mohiam (Bene Gesserit!); een compleet haarloze en hagelwitte Austin Butler als het Harkonnen-neefje en kroonprins Feyd-Rautha; en Florence Pugh en Anya Taylor-Joy als respectievelijk prinses Irulan en Pauls zusje Alia, ook wel 'de Abominatie' genoemd.
Ten slotte, David Lynch' veel bekritiseerde verfilming uit 1984 verdient het te worden genoemd. Veel van de visuele stijl die Lynch gebruikte, is terug te vinden in deze nieuweDune,vooral zijn schepping van de duistere Harkonnen-thuisplaneet Giedi Prime. Juist door Lynch' unieke visie op Herbert ging ik de boeken voor het eerst lezen. Lynch zag 'iets' in deze romans, maar hij kwam er niet uit met zijn film. Denis Villeneuve nu wel. Hij heeftDuneperfect verfilmd.
Gawie Keyser
Te zien vanaf 29 februari