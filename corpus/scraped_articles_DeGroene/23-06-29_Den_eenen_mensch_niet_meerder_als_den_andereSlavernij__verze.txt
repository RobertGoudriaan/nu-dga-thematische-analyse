Den eenen mensch niet meerder als den andere Slavernij & verzet Op zoek naar een kolonie zonder slavernij

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
In 1662 wees de filosoof Franciscus van den Enden slavernij al af. Hij wilde een seculiere, democratische kolonie stichten. Zijn ideeën werden nog te radicaal bevonden, maar bleven rondzingen in Nederlands Noord-Amerika.
'Slaven aen te houden,en te vervoeren, is ten verscheiden opsichten voor ons Vrye-Nederlanders, een tenemael afschuwelijke zaek.' Begin 1662 noteert Franciscus van den Enden deze woorden in de kantlijn van zijn betoog. Waarschijnlijk schrijft hij ze in zijn woonhuis annex Latijnse school aan het Amsterdamse Singel, waar hij onder anderen Spinoza lesgeeft. In zijn pamfletKort verhael van Nieuw-Nederlandtpleit Van den Enden vurig voor een 'volxplanting' die gesticht moet worden in Noord-Amerika, waar Amsterdam op dat moment de stadskolonie Nieuw-Amstel bezit. Hij mikt op de vruchtbare monding van de Zuytrivier, die we nu kennen als de Delaware-rivier die door Philadelphia loopt.
De samenleving die hij voor ogen heeft, moet een democratie op basis van 'evengelykheit' zijn. Zijn inspiratie haalt hij uit de leefwijze van de 'naturellen', de inheemsen van het continent, die volgens hem consequent het algemeen belang boven het eigen belang stellen. Bovendien, zo laat hij aan de burgemeesters van Amsterdam weten, is er in zijn kolonie, net als bij de naturellen, geen plek voor religieuze fanatici. Huursoldaten of een schout komen er evenmin in, het recht zal worden gehandhaafd via volksstemming. En slavernij - 'onnozele(onschuldige - lvdv)Menschen gieriglijk te verhandelen' - heeft er al helemaal geen plaats.
Een jaar later wordt er inderdaad een verlichte, democratische gemeenschap aan de Zuytrivier gesticht, maar toch niet precies volgens de ideeën van Van den Enden. De filosoof is te radicaal, met name waar het zijn verlichte ideeën over godsdienst betreft, en als abolitionist avant la lettre is hij zijn tijd te ver vooruit. Maar het lijkt geen toeval dat twee decennia later, even verderop aan de Delaware-rivier, de eerste abolitionisten hun Nederlandse namen onder de eerste Amerikaanse petitie tot afschaffing van slavernij zetten.
Sinds de Franse onderzoekerMarc Bendja en de Nederlandse Spinoza-kenner Wim Klever in 1990 onafhankelijk van elkaar concludeerden dat de geschriftenKort verhael(1662) enVrye politijke stellingen(1665) van Franciscus van den Enden zijn, is er veel studie gedaan naar zijn invloed op Spinoza en andersom. Opmerkelijk minder aandacht is besteed aan zijn pleidooi tegen slavernij en slavenhandel dat zo krachtig spreekt uit de tekst.
Hij publiceerde zijn woorden in een periode waarin slavernij een gegeven was in de koloniale handel, in het jaar waarin de West-Indische Compagnie (WIC) de leverancier werd voor het belangrijkste slavenhandelscontract ter wereld, hetasiento de negros. Ook in Nieuw-Nederland, de plek waar hij zijn kolonie wilde stichten, behoorde slavernij tot de dagelijkse praktijk. Zo sloot de stad Amsterdam in 1663 een contract af voor levering van tientallen slaafgemaakten aan de stadskolonie Nieuw-Amstel. Ook de Aziatische en Amerikaanse goederen die Van den Enden vanuit zijn huis gelost zag worden, kwamen in toenemende mate voort uit slavenarbeid. 'Ik weet van geen andere Europeaan die het instituut van slavernij zo radicaal afwijst', zegt de Belgische filosoof en historicus Frank Mertens die veel schreef over Van den Enden. 'Vanuit religieuze hoek was er eerder in de zeventiende eeuw al wel kritiek geuit op de inhumane praktijk, maar nooit betrof dat een betoog om er geheel mee te stoppen.' Van den Enden komt niet op religieuze gronden tot zijn afwijzing, maar op basis van een politiek idee: het gelijkheidsbeginsel. Met zijn filosofie over absolute gelijkwaardigheid en democratie is hij een grondlegger van het humanisme. Toch, zegt Mertens, reppen humanisten na hem zelden over slavernij, ook Spinoza niet.
Dat Franciscus van den Endenzich zou ontpoppen tot politiek activist en vermeend atheïst ligt allerminst in de lijn der verwachting wanneer de geboren Antwerpenaar zich in 1644 of 1645 als kunsthandelaar in Amsterdam vestigt. De doctor in de medicijnen is dan ongeveer 42 jaar oud en heeft tot dan toe in Vlaanderen lesgegeven aan meerdere Jezuïetencolleges.
Wanneer zijn Amsterdamse 'Konstwinckel' in de Nes na enkele jaren failliet gaat, opent hij zijn private Latijnse School aan het Singel. Die verwerft al snel een goede naam, de kinderen van kooplieden en magistraten krijgen er les. Een van zijn lesmethodes is het declameren van Latijnse toneelstukken. Hij schrijft ook een eigen werk,Philedonius,dat door zijn leerlingen in de Stadsschouwburg wordt opgevoerd en door Vondel wordt geroemd in een gedicht.
Maar zijn leven neemt een wending als een groep kolonisten bij hem aanklopt. Zelf schrijft hij daarover in 1665: 'Tot het eind van het jaar 1661 had ik geen enkel plan om ooit een letter over staatkunde te publiceren, totdat ik onverwacht de gelegenheid kreeg voor een paar mensen die in verlegenheid zaten de aangewezen Koloniënkamer van deze stad te verzoeken hun vertrek naar NieuwNederland op correcte wijze mogelijk te maken. En zie: deze lichte taak, het schrijven en overhandigen van een verzoekschriftje, bracht me er vervolgens toe pakken papier vol te schrijven.' Hij schrijft dat zijn werk voor de kolonisten hem heeft 'wakker geschud en op scherp gezet' en 'het is zelfs doorgaans mijn grootste vermaak in het leven'. (De hedendaagse hertaling komt van Roek VermeulensVrije staatkundige stellingenuit 2022.)
De kolonisten reageerden waarschijnlijk op een oproep van het stadsbestuur, want Amsterdam zat met de zieltogende stadskolonie in de maag. De stad had Nieuw-Amstel in 1656 bij wijze van experiment gekregen van de WIC, die het veroverd had op Zweden. Het gebied strekte zich uit langs de gehele Zuytrivier. Het vruchtbare Amerikaanse land kon mogelijk het graantekort van de stad aanvullen, maar al snel kwamen er berichten over de dreiging van een Engelse overname vanuit de kolonies Virginia en New England.
Toen Amsterdam in 1660 eigenlijk weer van de kolonie af wilde, weigerde de WIC en dus koos de stad nu de vlucht vooruit: er moesten nieuwe kolonisten komen. En snel. De nood was zo hoog dat gereformeerde bestuurders hun principes lieten varen. Zelfs lutheranen en katholieken konden zich vestigen in Nieuw-Amstel.
Hoewel Van den Enden zijn stukken schrijft namens veertig mensen die willen emigreren, wijst het stadsbestuur zijn verzoek af. Zijn voorstel voor een seculiere maatschappij gebaseerd op 'even-gelykheit' was vast te radicaal, vooral wat religie aanging. In de conceptgrondwet van zijn utopia zegt hij geen prijs te stellen op 'stijfkoppige en aan den Roomsen Stoel nauw verplichte Papisten, Woekerige Joden, Engelze stijfkoppige Quakers, Puriteinen en drieste domme duizentjarige Rijksgezinden, mitsgaders alle stijfhoofdige hedendaeghse Revelatiepretendeerders enz'. Kolonisten kunnen op zondag samen psalmen zingen, maar verder moet het niet gaan: predikanten waren 'voeders en stijvers van ieders particuliere opinie'.
Door tijdgenoten werd Van den Enden 'atheïst' genoemd, maar uit zijnKort verhaelblijkt dat hij wel in een god geloofde, alleen niet in een traditionele christelijke god die zich mengt in menselijke aangelegenheden of wonderen verricht. Deze visie lijkt hem in problemen te hebben gebracht. Een Deense bezoeker aan Amsterdam schrijft in 1662 dat er 'atheïsten' zoals Van den Enden in de stad zijn die 'vervolgens ook anderen onderwijzen'. En dat de religie van Van den Enden 'in niets anders bestaat dan de gezonde rede en dat hij niet gelooft dat Christus God was' (vertaling door Klever).
Niet alleen wees het stadsbestuur zijn verzoek voor de kolonie af, het werd hem volgens de Deense bezoeker ook verboden om in Amsterdam nog langer zogenaamde disputaties te houden, een lesmethode waarbij hij zijn leerlingen Latijn een door hem opgegeven stelling openbaar liet verdedigen.
Ook zijn anti-slavernijopiniekomt voort uit zijn idee van 'een voor iedereen gelijke vrijheid'. Van den Enden acht alle mensen van nature in staat om in redelijkheid te handelen en het algemeen belang na te streven. Daarmee bedoelt hij alle tot dan toe bekende volkeren, althans: 'Met uitzondering van de Hottentotten aan Kaap de Goede Hoop, als het klopt wat daarover wordt geschreven: dat ze eerder als een domme kudde vee dan als mensen moeten worden beschouwd.'
Niet die uitzondering, maar het voorbehoud (of het klopt wat wordt geschreven) is opmerkelijk voor een zeventiende-eeuwer. Op dat moment wordt slavernij alom verdedigd met xenofobe en racistische argumenten, maar Van den Enden, die voorzover bekend nooit buiten Europa kwam, trekt die lezing in twijfel.
Bovendien verwerpt hij slavernij op basis van een sluwe combinatie van rede en godsdienst. Hij acht slavernij strijdig met 'onzer vrijen aert en regeringh'. En als de christelijke religie, zo redeneert hij, een redelijke godsdienst is, dan is het ook in strijd met de 'gewisse-reeden' om 'menschen tot gedurige-slaven aen te houden'.
Hij maakt het voor de magistraten op die manier niet makkelijk, want in Nieuw-Nederland wordt de aanvoer van slaafgemaakte Afrikanen in die periode economisch steeds belangrijker. Hij pleit bovendien voor een andere verhouding ten opzichte van de inheemse bevolking. Met hen wordt in Nieuw-Nederland weliswaar handel gedreven, maar ook zij worden soms tot slaaf gemaakt. De 'wilden' worden bevochten en van hun land verdreven, maar Van den Enden ziet op basis van de verslagen van anderen in hen juist een 'zeer uitmuntenden tractabele(vredelievende - lvdv)en vryheits-lievende Natie'.
De inheemsen zijn volgens hem een volk met een democratische en onbaatzuchtige manier van handelen. En zeer beschaafd: 'Gebruyken, na nog langhsaem overlegh, weinigh woorden. Niet lichtvaerdigh met leugens omgaende.' Van den Enden ziet een egalitaire samenleving. Het 'onderscheit der menschen' is er veel minder groot 'als onder ons'. De inheemsen zouden zich verbazen over de ongelijkheid onder Europeanen: 'Zy zeggen ront uyt, datze (...) niet konnen verstaen den eenen mensch zo veel meerder te zijn als den andere.' Een eeuw voordat Jean-Jacques Rousseau het populair zou maken schetst hij in zijnKort verhaeleen beeld van de nobele wilde. Het sluit aan bij de centrale stelling van David Graebers en David Wengrows bestsellerHet begin van Alles(2022), namelijk dat de eerste Europese ideeën over verlichting en democratie helemaal niet zo Europees waren, maar deels geïnspireerd zijn op eeuwenoude ideeën van onder meer Noord-Amerikaanse inheemsen.
In 1662 verleent de stad Amsterdamdan toch steun aan een groep kolonisten voor een 'compagnie of volksplanting' in Nieuw-Amstel, op exact de plek die Franciscus van den Enden voor ogen had, nabij het huidige plaatsje Lewes in Delaware. Destijds had dat overigens de opmerkelijke naam 'Hoerenkill', wat volgens Van den Enden verwees naar het 'mildelijk ten besten geven harer jonge vrouwen of dochteren' van de plaatselijke bevolking aan de eerste Nederlanders aldaar.
In 1663 wagen de veertig emigranten de oversteek. De verlichte gemeenschap aan de Zuytrivier zou gebaseerd worden op godsdienstvrijheid en de leden beslisten over alles gezamenlijk. Maar het was niet het voorstel van Van den Enden dat gehonoreerd werd, maar dat van Pieter Plockhoy. Volgens onderzoeker Mertens moet het om dezelfde groep kolonisten zijn gegaan die zich tot een nieuwe belangenbehartiger wendde. Historicus Henk Looijesteijn, die in 2009 promoveerde op het leven en denken van Plockhoy, is het ermee oneens. Hij vond er nooit hard bewijs voor. Waar beiden het wél over eens zijn is dat de Zeeuw Plockhoy minder radicaal was en zich minder onmogelijk maakte bij de Amsterdamse burgemeesters. Plockhoy presenteerde zijn kolonie niet als een zelfstandig staatje met eigen wetten, zoals Van den Enden, maar eerder als een onderneming binnen de bestaande kolonie. Volgens Looijesteijn had Plockhoy een 'soort proto-socialistische democratie' voor ogen. Hij behoorde tot de collegianten, een vrijzinnige geloofsgroep die wars was van dogma's en geloofde in een directe innerlijke verbintenis met God. Ze leken op veel punten op de quakers, een stroming die zich rond diezelfde tijd ontwikkelde en met wie Plockhoy contact had, onder meer tijdens een eerder verblijf in Engeland.
In zijnKort en klaer ontwerpschrijft Plockhoy dat 'wij met geen heerschappije ofte knechtische slavernije onze compagnie willen belasten', maar een onvoorwaardelijke afwijzing van het instituut slavernij is dat niet. De term 'knechtische slavernije' werd bij zeventiende-eeuwers gebruikt om onderdrukking in het algemeen te duiden. Vurige passages over de gelijkwaardigheid van alle volkeren en de daaruit voortvloeiende onmogelijkheid om slaven te houden, lezen we bij Plockhoy niet. Plockhoy vertrok in 1663 met zijn veertig kolonisten naar de Zuytrivier, maar veel tijd om zijn ideeën in de praktijk te brengen kreeg hij niet. Dertien maanden later stonden dan toch de Engelsen voor de deur. Verderop in NieuwNederland gaf Peter Stuyvesant zich over en werd Nieuw-Amsterdam zonder slag of stoot New York, maar de stadskolonie Nieuw-Amstel verzette zich wel, met als gevolg dat de kolonie werd geplunderd.
Maar het radicale gedachtegoedlijkt daarmee niet helemaal uit de regio te zijn verdwenen. In 1688 stelt een aantal quakers in Germantown aan de Delaware-rivier, een plek iets verderop in de voormalige stadskolonie Nieuw-Amstel, een document op dat bekend staat als de eerste abolitionistische petitie van Noord-Amerika.
De vier ondertekenaars betogen dat slavernij onhoudbaar is op basis van de gulden regel uit de bijbel: 'Behandel anderen zoals je door hen behandeld wilt worden.' Het stuk is opgesteld in het Engels, maar dat is duidelijk niet de moerstaal van de schrijvers. Zo gebruiken ze het Nederlandse n-woord en wanneer ze schrijven dat slavernij de quakers in Europa te schande zou maken specificeren ze dat met 'Holland and Germany'. Germantown, in het huidige Philadelphia, was een gemeenschap van Nederlandse en Duitse quakers. De ondertekenaars hebben Nederlandse namen als Gerret Hendericks en Abraham op den Graef.
Of en hoe de ideeën van Van den Enden en Plockhoy hen precies hebben beïnvloed is niet geheel duidelijk. Wel is zeker dat de blinde zoon van Plockhoy in 1682 op de plek van zijn vaders kolonie woonde en later in Germantown.
De petitie zelf was te gevoelig om in behandeling te nemen, blijkt uit aantekeningen op het document. Pas ruim een eeuw later zouden de quakers in Engeland en de Verenigde Staten uitgroeien tot drijvende krachten achter het abolitionisme. Nederland zou slavernij pas officieel beëindigen in 1873, ruim twee eeuwen nadat Franciscus van den Enden zijn felle woorden publiceerde.
Van andere pogingen van Van den Enden tot de stichting van een utopische kolonie is niets bekend, maar hij bleef ook de rest van zijn leven een felle politieke activist. In 1671 verhuisde hij naar Parijs en stichtte opnieuw een Latijnse school. Via een oud-leerling uit Amsterdam raakte hij betrokken bij een samenzwering tegen Lodewijk XIV, om Frankrijk te bevrijden van zijn heerschappij. Hij schreef een conceptgrondwet voor Frankrijk die verloren is gegaan nadat hij werd verraden en gevangen werd gezet in de Bastille. Na martelingen eindigde hij op 27 november 1674 aan de galg.