Ruimte Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
KUNST Navid Nuur
De ruimte van de Oude Kerk te Amsterdam vormt een flinke uitdaging voor een solopresentatie door een hedendaagse kunstenaar, omdat je de 'honderdduizenden kubieke meters stille kosmos midden in de stad' niet zomaar vult. Het kán wel; er waren presentaties die zich op een interessante manier verhielden tot de fysieke of historische eigenschappen van het gebouw, zoals het licht (door Giorgio Calò), de grafzerken (Ibrahim Mahama) of de muzikale traditie (Susan Philipsz).
De Iraans-Nederlandse Navid Nuur (1976) is uit ander hout gesneden, en zijn aanwezigheid is, naar mijn idee, maar gedeeltelijk succesvol. Hij is een introverte, peinzende kunstenaar, die zich bezighoudt met de elementaire eigenschappen van materie, van zand, zeep & soda, en dat leidt tot al even introverte en ondoorgrondelijke werken die ploeteren om het hoofd of het hart van de bezoeker te raken en dus moeten worden ondersteund door een kreupelhout van tekst. In de begeleidende flyer wordt bijvoorbeeld uitgenodigd 'de ruimte zintuiglijk te ervaren', wat de vraag oproept hoe je die ánders zou kunnen ervaren dan 'zintuiglijk'.
Divers is het wel. Er hangt een lijntje visdraad, ergens, dat onzichtbaar is, tot er op een bepaald moment een zonnestraal op zal vallen. Een groene laserstraal komt ergens uit een luikje hogerop. Een vitrine toont een vlek, gemaakt met een stilgehouden viltstift op een blocnote, waarin die vlek zich heeft verbreid over de opeenvolgende velletjes. Daarnaast een manshoge menhir, ook opgebouwd uit laagjes. Dit soort werken vormen volgens Nuur 'een beweeglijk samenspel' dat aanspoort om op een scherpere manier naar de wereld te kijken, maar ik meen dat ze zich in hun werking in de kerkruimte bewegen tussen 'discreet poëtisch' en 'volstrekt onbelangrijk', tenzij je je kunt voegen in die teksten, die je vertellen wat de hogere betekenis en diepere beleving van de kunstwerken moet zijn.
NeemHacked & Locked, 1952-2024.Dat zijn fietssloten, vastgemaakt aan een ijzeren hek, waarvan de beugel nieuw is vormgegeven. Knap smeedwerk, waar je misschien iets van 'Amsterdamse School' in zou kunnen herkennen, en die je misschien doen denken aan die keer dat je uit de kroeg kwam en je fiets gejat was (en je had 'm nog zó goed vastgezet). Maar is het werkelijk een speculatie 'over het vasthouden en vergeten van kennis, over de cyclus die materialen van grondstof tot eindvorm ondergaan en de kerkruimte als bouwwerk van makers, dwars door de tijd met elkaar verbonden'?
Tot de beste werken horen de imposante lap textiel van een lege luchtballon, die neerhangt van de balken; vroeger droogden vissers zo hun zeilen in de kerk. In de Sebastiaanskapel is de kunstenaar zelf bezig met het draaien van een honderdtal vazen, die zullen worden geglazuurd met een mengsel dat in Amsterdam is vergaard ('schelpen van een visboer, de kolen van een shoarmazaak, de as van een pizzeria, slib uit de grachten'). Voor het bakken worden de vazen voorzien van indrukken van de stad, 'door ze tegen gevels en straatmeubilair te duwen'. De vazen zullen honderd jaar in de IJzeren Kapel blijven staan, en één voor één verkocht. Het is een rustig idee dat die kerk dat allemaal wel zal overleven.
Koen Kleijn
Navid Nuur,When Doubt Turns into Destiny.Oude Kerk, Amsterdam, t/m 9 februari
Aad Hoogendoorn | When Doubt Turns into Destiny, Navid Nuur, Oude Kerk, 2024