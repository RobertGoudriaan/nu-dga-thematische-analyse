Metamorfose De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: help, ik transformeer in een boekhouder!
Beste Pim,
Schrijven is de uitweg. Schrijf alsof je leven ervan afhangt. Schrijf, Pim, schrijf; terwijl het laatste beetje licht nog schijnt. Het is nog niet te laat. Je kunt van je ongeluk nog literatuur maken. Je kunt nog voorkomen dat je ongewild eindigt als boekhouder. Schrijven is de sleutel.
Maar laten we eerst erkennen hoe serieus de situatie is. Mensen die transformeren tot boekhouder zijn gemakkelijk te herkennen: als ze praten, komen er geen woorden uit, maar getallen. Of erger: managementjargon. Vraag iemand in je omgeving of het al zo ver is. Je schrijft dat je je al kleedt als boekhouder. Ik vraag me af: zit je dan aan de kant van de te strakke T-shirts en gympies, of meer aan de kant van de puntige schoenen van krokodillenleer? Want als het dat laatste is, dan is er wel echt reden tot bezorgdheid. Je transformatie tot boekhouder is dan bijna voltooid. De grote spreadsheet zal op je neerdalen en je zult voorgoed gevangen raken in een Excel-tabel.
Niets ten nadele van boekhouders natuurlijk. Dat zijn vaak toegewijde mensen, en ook voor hen is er plaats in het grotere geheel. Maar de waarheid is dat je in zekere zin als boekhouder geboren moet worden; mensen die zich op latere leeftijd tot de boekhoudkunde wenden, raken al te vaak verzuurd of bijten zich vast in hun werk met de ijver van een bekeerling. Beide opties zijn niet aan te bevelen.
Ooit werd je aangetrokken tot de uitgeverswereld vanwege de belofte om met manuscripten en schrijvers te werken. Nu zie je je omringd door onbetaalde facturen en negatieve cijfers. Ik begrijp hoe frustrerend dat moet zijn. Want wie krijgt er de schuld als de kas aan het eind van de maand weer leeg is? Juist. In de hiërarchie van het boekenvak bungelen de boekhouders ergens onderaan, niet ver van de verkopers. Ik kan het weten, ik heb jaren achter de toonbank gestaan.
Ik maak er een grap van, en jij ook. Maar ik weet dat je het meent. Wat je beschrijft is een identiteitscrisis. Zo noemde de DeensAmerikaanse psychoanalyticus Erik Erikson het als de uiterlijke identiteit van zijn patiënten niet langer overeenkwam met hun zelfbeeld. Als we denken aan een identiteitscrisis, dan denken we misschien aan iets wat plotseling gebeurt: Gregor Samsa die in de spiegel kijkt en geen mens meer ziet maar een kever. In realiteit is het meestal een geleidelijk proces: het besluipt je. Door onzorgvuldigheid of door het malende ritme van het dagelijks leven besef je gaandeweg dat je niet meer bent wie je was; dat je vastzit in een leven dat niet bij je past. Je haar wordt grijs, er ligt een onvoltooid manuscript in je bureaulade en de kans dat het ooit nog in een envelop gaat wordt met de dag kleiner.
Uit je brief begrijp ik dat je een lezer bent, en mogelijk ook een schrijver. Vandaar dat ik zeg: geef woorden aan je ervaring. Dat zal je helpen om te ontsnappen aan de greep van het cijfermatige denken. Bovendien heb je een geprivilegieerde positie: je hebt de achterkant van het boekenvak gezien. Met andere woorden: je kent het wespennest van binnenuit. Daar schuilt vast een mooie roman in. Ik zie het voor me: een scheutje Kafka, een vleugje Voskuil.
Tussen de regels van je brief door lees ik teleurstelling en wrok. Je klinkt ongelukkig. Mocht je om welke reden dan ook niet aan schrijven toekomen, probeer dan in elk geval je plezier in literatuur te hervinden. Er is daar tenslotte zoveel rijkdom te vinden. Herlees je favoriete boeken en probeer je te herinneren wat je er ooit zo mooi aan vond. Van baan kun je altijd nog veranderen, maar een gedoofd vuur kun je niet meer aanwakkeren.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl