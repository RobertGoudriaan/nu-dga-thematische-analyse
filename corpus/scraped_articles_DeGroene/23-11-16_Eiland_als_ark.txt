Eiland als ark

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Met een poëtisch oog voor detail en een knipoog naar Genesis beschrijft Paul Harding eilandbewoners die in harmonie leven en verdreven worden. Ontvangt hij deze maand voorDit andere paradijsde Booker Prize?
Zet een stel mensenuit alle windstreken op een eiland neer vlak voor de kust van Maine, documenteer je grondig en je krijgt een verhaal dat lijkt op Genesis, de openingsvertelling van het Oude Testament. Dat moet Paul Harding gedacht hebben toen hij zijn derde romanThis Other Edensitueerde op Malaga Island in de Atlantische Oceaan, tussen 1850 en de gewelddadige ontruiming van 1912 'het woongebied van een mulattengemeenschap van vissers'. Harding noemde het 'Apple Island', naar appelteler en oerbewoner Benjamin Honey: Amerikaan, Bantoe, Igbo, tot slaaf geboren tot zijn vijftiende en ex-scheepstimmerman. Eind achttiende eeuw vestigde hij zich met zijn Ierse vrouw Patience Rafferty op het piepkleine Malaga Island.
Harding maakte van zijn roman - op de shortlist van de Booker Prize, die deze maand wordt uitgereikt - een mengsel van historische documentaire en bijbels getinte fictie, poëtisch geformuleerd en met een scherp oog voor de natuur. De eilandfamilies vormen een fascinerende mix van mensen. Hun oorsprong? Kaapverdië, Angola, Ierland, Amerika, Schotland, de inheemse Penobscot. Hun pigmentering? Van bijna wit tot donker. En dan is er ook nog de oud-seminarist Matthew Diamond, die als bejaarde leraar zijn eilandleerlingen Latijn, algebra en bijbelkennis en tekenen onderwijst. Het negentiende-eeuwse geïsoleerde eilandleven - waarvan incest een onderdeel vormt, net als in de bijbel na de verdrijving uit het paradijs en na Noachs ark-avontuur - is een experiment in overleven. In de ogen van de Maine-vastelanders zijn de Malaga-mensen achterlijk, arm en is het een schande dat ze zomaar, wit en zwart, door elkaar leven in hutten, schuren en bomen.
Dit andere paradijs,de Nederlandse titel, loopt onherroepelijk uit op de systematische ontruiming, omdat de eilandbewoners een doorn in het oog vormen van het gouvernement. De regenten van Maine menen dat de eilanders thuishoren in een schoolse instelling voor zwakzinnigen. Harding laat zien dat zijn Malaga-mensen een bijzondere vorm van beschaving koesteren, geschoold zijn en zich zo onderscheiden van wat de racistische regering van Maine onder 'beschaving' verstaat.
Liever dan de plot beschrijf ik een paar opmerkelijke personages. Nazaat Esther Honey, stokoud en pijp rokend in een schommelstoel, zit vol zondvloedverhalen over het oerbegin op Malaga Island, 'een granieten kiezel in de ijzige Atlantische Oceaan'. Haar zoon Eha, geboren uit incest tussen vader en dochter, heeft drie kinderen onder wie Ethan, een begaafd tekenaar. Eha kent het geheim van zijn moeder - waar hij vandaan komt en hoe zijn vader is gestorven - maar zwijgt daarover.
Het is de witte docent Matthew Diamond die, vóór de onherroepelijke ontruiming, zijn tekenstudent Ethan naar een oude medeseminarist in Massachusetts stuurt om daar zijn talent verder te ontwikkelen, met alle gevolgen van dien. De subtiele manier waarop Harding Ethans ontwikkeling als tekenaar beschrijft is indrukwekkend, want zo weet hij ook een beeld van het eiland, de natuur en van het primitieve leven daar te geven. De mensen hebben weinig nodig en weten in harmonie te leven met wat de zee en het eiland bieden. Primitief leven is niet hetzelfde als primitief van geest zijn. Tegelijkertijd trekt Harding parallellen met Genesis. De verdrijving uit het paradijs is aanstaande en dat betekent het begin van de ballingschap en een dodelijke botsing tussen de ene beschaving (Malaga Island) en de andere (Maine). Harding, die grote tijdsprongen aandurft en bewust a-chronologisch te werk gaat, vermeldt dat Maine in 2010 excuses heeft aangeboden voor de wijze waarop de gouverneur in 1912 de eilandbewoners vernederde, verbande, verwondde en doodde.
Er is ook de oude man met de wonderlijke naam Zachary Hand to God Proverbs. Hij woont als het ware in een holle boom, die een soort buitenste-binnen totempaal wordt omdat hij aan de binnenkant allerlei tekens en beelden aanbrengt en zo het eilandleven verbeeldt. Noach had zijn ark, de Honeys hadden hun eiland, noteert Harding. Hij is de allerlaatste die het eiland verlaat omdat de witte wetgevers hem niet zien staan... Hij waadt door de branding en verdwijnt uit de roman.
Paul Harding laat al zijn personages verdwijnen. Onder hen de tijdelijke vriendin van tekenaar Ethan Honey, het Ierse dienstmeisje Bridget Carney in Massachusetts. Zij kijkt graag toe hoe Ethan midden in de natuur tekent. 'Bridget leidde hem naar een schaduwplek onder een rode den die naast een stenen muur groeide die het landgoed scheidde van de stoffige weg die van dat westelijke gedeelte van Enon, genaamd Egypt, naar het centrum van het dorp liep.'
Deze beschrijving van Enon is een knipoog naar Hardings romansKwikzilver(2010, Pulitzerprijs) enEnon(2013). Enon is de fictieve plek waar de familie Crosby in die twee boeken verlies lijdt. InKwikzilveris het een stervende oude man die wegzakt in zijn kinderjaren waarin zijn vader verdween in een inrichting.Enonverhaalt van een vader die zijn dochter verliest door een ongeluk, waardoor hij zichzelf kwijtraakt.
Dit andere paradijswil een oerfamilievertelling zijn in een ontwrichte wereld. De hele mensheid is in wezen familie van elkaar als we het paradijsverhaal en het hachelijke Noach-avontuur goed lezen. Maar de mensen gedragen zich zelden als familie en meer als vreemden en vijanden van elkaar. Een al te zoete, afgezaagde boodschap? Hardings poëtische oog voor details, de natuur en het menselijk innerlijk en uiterlijk, laat zien dat hij weet hoe hard de realiteit kan zijn.
Tony Luong | Komt Paul Harding met een al te zoete boodschap? PAUL HARDING Dit andere paradijs Vertaald door Jan Fastenau. Querido, 237 blz.