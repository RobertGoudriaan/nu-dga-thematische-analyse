Jonge garde City 203

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Het werk van Samara Scott kan uit alles bestaan, van peuken tot polenta tot kroepoek. Of uit zeildoek van vrachtwagens die tussen de EU en Engeland rijden.
Samara Scott, geboren in 1985 in Londen, woont sinds een paar jaar in Dover. Ze kijkt er uit op de achterkant van het bord waarop 'Engeland' staat, bedoeld voor automobilisten die juist uit de tunnel naar Calais komen. Daarachter, en eromheen, ziet ze mensen, vrachtwagens en schepen komen en gaan. Ze omschrijft het uitzicht als een prachtige, actieve, ongenadige, permanente transitie. In Den Haag heeft Scott in tentoonstellingsruimte KM21 een kunstwerk gemaakt over dat uitzicht.Discordiaheet de tentoonstelling, naar de naam van de transportonderneming die haar raam zo vaak passeert op een vrachtwagen, in rode letters tegen een gele achtergrond.
Scott heeft de hele langwerpige zaal aan weerszijden gevuld met stellages, daarop heeft ze vrachtwagenzeil gespannen. De zeilen hebben verschillende kleuren, ze hangen aaneengesloten in smalle en bredere verticale banen. Het is een presentatie waarbij bezoekers in eerste instantie op zoek zullen gaan naar de kunst: achter de stellages zit loze ruimte waarvan eerst niet duidelijk is of je daar als bezoeker ook kunt komen. De daarboven hangende tl-balken suggereren dat er iets is. Maar aan het eind van muren van plastic is niets. Er is geen ingang, dit is het.
Dan valt op dat er in de ruimte achter de zeilen soms ook lampen staan, waardoor de achterkant van het zeildoek aan de toeschouwer duidelijk wordt als in Plato's grot. Sommige doeken tonen reparatiesporen, gedrukte letters of onduidelijke schaduwen. Er is slijtage, er zijn Rauschenberg-achtige composities met vergane vlaggen en kreuken. Anders dan kunstenaar Ibrahim Mahama, die aandacht vraagt voor gebouwen en instituties door ze met jute cacaozakken in te pakken, zijn de zeildoeken voor Scott zelf de betekenisdragers.
Want het vrachtwagenzeil dat Scott in Dover uit haar raam ziet, is zelden open over wat het omvat.Discordiais het omhulsel van een Bulgaarse transportonderneming, de grootste van het land. Wat of wie er in hun trucks vervoerd wordt, is niet te zien. Maar de naam Discordia, zo ontdekte Scott, komt van de Latijnse naam voor de Griekse godin Eris, de godin van tweedracht. Eris kreeg geen uitnodiging voor de bruiloft van Peleus en Thetis, en wierp daarom de gouden appel met het opschrift 'voor de mooiste'. Uit de prijsuitreiking die op die actie volgde, ontstond de Trojaanse Oorlog. Transport en consumptie gedijen slecht bij strijd. Waarom, vroeg Scott zich af, zou de Bulgaarse onderneming deze naam hebben gekregen?
Scotts werk gaat vaker over chaos en controleverlies, over consumptie en kapitalisme. De website van Scott bevat een eindeloze stroom foto's van structuren, materialen, plooien, transparant plastic gedrapeerd over een ongelijke ondergrond, etensresten in een snackbar. Er is geen begin, geen informatie, zelfs geen cv of foto van de kunstenaar. Ze kadert ze af, bepaalt de grootte, maar blijft overweldigd door het onpeilbare van al die spullen.
Toch heeft ze al een groot aantal projecten op haar naam staan. In 2021 bedekte ze de gevel van het New Museum in New York met groene en gele latex, in galerie The Sunday Painter in Londen gebruikte ze een systeemplafond als kader voor haar collages van kleding en andere voorwerpen. Met verlichting erboven deed het denken aan het doorlichten van de bagage op de luchthaven.
Haar werk kan uit alles bestaan: van sigarettenpeuken tot polenta en van kroepoek tot, zoals hier, het zeildoek dat vrachtwagens bedekt. De ruimte waarin ze haar installaties maakt, is bepalend voor het resultaat.
KM21 lijkt zelf ook al lange tijd in transitie. Het ontstond in 2002 als GEM, een eigen museum voor actuele kunst dat bij het Gemeentemuseum hoorde. Samen met Fotomuseum Den Haag kreeg het onderdak in het gebouw dat sinds 1962 naast het Gemeentemuseum stond en bekend werd als de Schamhartvleugel. Aanvankelijk had het GEM de meeste ruimte, maar in 2016 moest het ruilen met het Fotomuseum en nu heeft KM21, zoals het sinds 2020 heet, nog maar de beschikking over één lange ruimte. Net wat groter dan drie vrachtwagens.
In die lange loods overheersen de fotografische effecten die Scott met het vrachtwagenzeil wist te bereiken. Ze ziet het werk als een stilleven, een'sensual and intimate portrait of the way that we live and the way that we consume'.Op de achtergrond sluimert de wereld van de Brexit, detentiecentra en grenscontroles, de wereld die Ali Smith zo treffend beschreef inSpring.
Scott houdt de associaties en gelaagde betekenissen verstopt achter het dikke vrachtwagenzeil. Meerdere lagen gaas met een lamp erachter zorgen voor een intrigerend moiré-effect, de zwarte tape op de witte achtergrond lijkt een knipoog naar de Mondriaans verderop. Alleen de tekst 'City 203', met blauwe spuitbus op een wit zeildoek gespoten, moet wel verwijzen naar een donkere toekomst waarin zelfs de namen van steden zijn vervangen door een nummer.
Samara Scott,Discordia,is nog tot 8 oktober te zien in KM21 in Den Haag
De ruimte waarin ze haar werk maakt, is bepalend voor het resultaat
Gerrit Schreurs / KM21 | Samara Scott, Discordia (detail), 2023