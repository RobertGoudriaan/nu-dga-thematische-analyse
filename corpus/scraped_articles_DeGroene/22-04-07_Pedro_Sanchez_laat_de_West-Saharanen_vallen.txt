Pedro Sanchez laat de West-Saharanen vallen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
Barcelona- Te midden van de ernstigste energiecrisis in decennia was het een geruststellend bericht. Vrijdag beloofde Algerije, een van de grote gasleveranciers van Europa, de prijs voorlopig niet te verhogen. Voor alle klanten, behalve Spanje. Voor dit land gaan de Algerijnen de gasprijs 'herberekenen'. Nóg duurder gas zou een ramp zijn voor de Spaanse economie, waar de inflatie toch al op hol is geslagen. De helft van het gas komt uit het Afrikaanse buurland.
Het is niet moeilijk te raden waarom Algiers boos is op Madrid. Algerije is de aartsvijand van Marokko, en tegelijk de voornaamste pleitbezorger van de West-Saharanen. Hun land, tot dan toe een Spaanse provincie, werd in 1975 bezet door Marokko. Bijna een halve eeuw later wonen nog steeds 175.000 Saharaanse vluchtelingen in kampen in Algerije, een kwart van de bevolking. Volgens het internationale recht is de annexatie van de Westelijke Sahara door Marokko illegaal. De Westelijke Sahara heeft recht op zelfbeschikking.
Dat is ook altijd het officiële standpunt van Spanje geweest. Hooguit probeerden de Spaanse regeringen, van links tot rechts, te laveren tussen goede betrekkingen met Rabat en principiële steun aan de voormalige landgenoten in de ex-kolonie.
Totdat premier Pedro Sánchez (psoe) onlangs het roer radicaal omgooide. Op eigen houtje, in het geniep en gelardeerd met leugens. In een vertrouwelijke brief aan de Marokkaanse koning Mohammed VI bleek Sánchez opeens de inlijving van de Westelijke Sahara te steunen. Sánchez trad zo in de voetsporen van Donald Trump. Coalitiepartner Podemos en de oppositie wisten van niets. De draai van Sánchez kwam alleen maar aan het licht doordat de Marokkaanse koning de brief publiceerde. Sánchez stond voor schut en de verontwaardiging over het 'verraad' aan de Saharanen was letterlijk Kamerbreed. En met welk moreel gezag kun je de inval in Oekraine eigenlijk veroordelen als je de bezetting van de Westelijke Sahara beloont?
Algerije riep zijn ambassadeur terug uit Madrid. Om de bezorgheid over het Algerijnse gas weg te wuiven zei de regering-Sánchez dat Algerije vooraf op de hoogte was gesteld over de Spaanse draai. Dat bleek een leugen.
Wat bezielde Sánchez om zo goed als iedereen op de kast te jagen? Het antwoord ligt - in elk geval voor een deel - in beheersing van de migratie. Enkele weken voor de brief aan Rabat was de Spaanse enclave Melilla het toneel geweest van de meest massale grensbestormingen ooit. En duizenden migranten tegelijk bereiken het grenshek alleen als Marokko dat wil.