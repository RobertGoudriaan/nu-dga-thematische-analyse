In Belgrado versiert de oppositie de straten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Belgrado- Pamfletten met de afbeelding van president Aleksandar Vucic in boevenpak sieren de lantaarnpalen, bushaltes en de rode kiosken in de straten van de Servische hoofdstad Belgrado. Naast Vucic staan de premier Ana Brnabic, de eigenaar van televisiezender Pink TV Zeljko Mitrovic, de burgemeester van Belgrado Aleksandar Sapic en de hoofdredacteur het pro-Russische roddelbladThe Informer,Dragan Vucicevic. Allemaal dragen ze een gestreepte outfit. En de kop luidt: 'Volgend jaar in de gevangenis'.
De druk op het autoritaire bewind van Vucic' regerende Servische Progressieve Partij (SNS) is de laatste tijd sterk toegenomen. Sinds twee massaschietpartijen in mei - de dodelijkste op de Vladislav Ribnikar-basisschool in Belgrado waarbij negen kinderen en een bewaker omkwamen - zijn er grote demonstraties in de hoofdstad. Duizenden demonstranten beschuldigen Vucic' regering al maandenlang van het verheerlijken van geweld via pro-regime- en staatsmedia, corruptie en wanbestuur. Ze eisen een nieuwe regering.
Vanwege de aanhoudende druk kondigde Vucic vorige week de nationale verkiezingen aan voor 17 december. De pro-Europese oppositie, die al maandenlang meedoet aan de massaprotesten, stoomt zich klaar voor de verkiezingen. Met haar nieuwe 'Servië tegen Geweld'-coalitie - met onder andere de groen-linkse partij Ne Davimo Beograd en de sociaal-democratische partij van Belgrado's populaire ex-burgemeester Dragan Dilas - hoopt de oppositie grote winst te behalen bij kiezers in de hoofdstad.
Velen in Belgrado betwijfelen echter of Vucic wel zo makkelijk verslagen kan worden. In een Italiaans restaurant in de Makedonskastraat zit ook zo'n scepticus. Servië is een schijndemocratie, zegt Milan St. Protic, ex-ambassadeur van Joegoslavië in de VS, Zwitserland en Liechtenstein. In de jaren negentig was hij deel van de beweging die ex-president en oorlogsmisdadiger Slobodan Milosevic afzette. 'Wij van de oppositie zijn slechts een soort marionetten die de regering gebruikt om er beter uit te zien', zegt hij.
Het regime doet namelijk net alsof het westerse democratische waarden en vrijheden naleeft, maar dat is niet zo, vindt de ex-ambassadeur. Vucic' zakenvrienden bezitten immers de meeste televisiezenders, radiostations en kranten in Servië en de president krijgt verreweg de meeste zendtijd zo vlak voor de verkiezingen. Oppositiepartijen hebben veel minder bereik. 'Ze weten dat het merendeel van de bevolking naar de staatstelevisie kijkt, dat stelt ze gerust', zegt St. Protic. Toch heeft hij de hoop nog niet verloren: 'Vucic staat onder meer druk dan hij zich ooit had kunnen voorstellen. Ik zou niet in zijn schoenen willen staan.'