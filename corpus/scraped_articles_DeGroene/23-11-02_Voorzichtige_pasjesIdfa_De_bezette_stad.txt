Voorzichtige pasjes Idfa De bezette stad

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
In Steve McQueensDe bezette stadhoren we verhalen over Amsterdam in oorlogstijd maar zien we beelden van de stad tijdens de pandemie. De woorden domineren de beelden moeiteloos.
Carice van Houten is stilgevallen.De voice-over die even eerder, toen we zagen hoe de brandweer een fik in een ondergrondse container bluste, nog sprak over het lot van de vele vondelingen in de oorlog en vertelde dat de Duitse bezetter op enig moment verordonneerde dat alle achtergelaten kinderen voortaan als joods zouden worden beschouwd, is verdwenen nu de camera een snackbar is binnengegaan. Op een scherm aan de muur heeft premier Rutte zich een ernstige blik aangemeten. Je ziet het onwennige in de gravitas en terwijl hij praat vergeet je geen moment dat dit een man is die als hij de kans had gekregen zelfs dit schouderophalend had weglachen.Desperate times, desperate measures:de boodschap is geen verrassing meer. 'Nederland gaat op slot', zegt Rutte. 'Het is iets dat groter is dan we ooit in vredestijd hebben meegemaakt.' De mensen in de snackbar kijken zwijgend naar het scherm. Naast het gezicht van de premier worden de hotwings aangeprezen.
Beelden uit een lege Kalverstraat. Het zou ook hier stil zijn, ware het niet dat twee meisjes uit volle borstBreathlessvan The Corrs zingen.'We are temporary closed',staat er op een van de winkelruiten. Daarachter, in het verlaten gebouw, rollen de roltrappen door. Op het Max Euweplein, waar de grote schaakstukken aan de ketting zijn gelegd, klinkt een saxofoon. De voice-over vertelt weer op zakelijke toon over wat de mensen in deze stad meer dan driekwart eeuw geleden meemaakten. Over het Lido en hoe de horeca in de buurt op enig moment definitief 'jodenvrij' werd gemaakt. 'Het Leidseplein geheel gezuiverd (...) Joden niet gewenst, kortom overal! Het is bijna te mooi om waar te zijn, geen jood meer, die de christenen in hun ontspanning zal storen', schreefHet Nationale Dagblad.
De onderzijde van een openstaande brug, gefilmd vanuit een wachtende tram. In de spiegel in de bovenhoek van de voorruit zien we het gezicht van de bestuurder. Hij draagt een mondkapje. Terwijl het groene staal langzaam in beweging komt, horen we dat de klokken op last van de bezetter een uur en veertig minuten vooruitgingen en de tijd in Amsterdam daarmee gelijk ging lopen met die in Berlijn; dat het weerbericht uit de kranten verdween; dat de pers volledig onder Duitse controle kwam te staan.
Steve McQueens filmDe bezette stadis gebaseerd op het boek dat zijn partner Bianca Stigter schreef over Amsterdam in oorlogstijd:Atlas van een bezette stad(Atlas Contact, 2019). De regisseur was al eerder van plan geweest een film te maken naar aanleiding van het kleinere boek dat aan de monumentaleAtlasvooraf was gegaan. Of het toeval was, of dat van de nood een deugd werd gemaakt weet ik niet, maar McQueen begon te filmen rond het moment dat Covid-19 de wereld in zijn greep kreeg. Het resultaat is een film waarin twee wereldhistorische gebeurtenissen, en de wijze waarop ze op het meest lokale niveau tot uitdrukking kwamen, in juxtapositie zijn beland. Het duurt niet lang voordat de kijker de spanning die hiervan het gevolg is begint te voelen. De spanning tussen wat je ogen zien en wat je oren horen. De spanning tussen het kalme observeren van McQueen en het onvermoeibare bronnenonderzoek van Stigter.
Als we zien hoe de avondklok wordt ingevoerd, en hoe de fietsers die op het laatste moment nog een rit waagden op hun horloge kijken en nog eens stevig doortrappen, horen we de voice-over vertellen over de spertijd en over Sigi Mendels: de joodse jongen, die zich op 4 mei 1945 na zijn onderduik 's avonds laat voor het eerst weer buiten waagde, werd door een Duitse patrouille neergeschoten en overleed later aan zijn verwondingen. Als we zien hoe de rector op het Amsterdams Lyceum kinderen wijst op het mondkapje dat van hun mond is gegleden horen we over een van zijn voorgangers die tijdens de oorlog werd ontslagen omdat hij zich het lot van joodse leerlingen te zeer had aangetrokken. Beelden van het eerste verzet tegen de coronamaatregelen op het Museumplein, van de winkelpuien in de P.C. Hooftstraat die zijn gebarricadeerd en van de mensen die de politie al dansend proberen uit te dagen gaan niet alleen gepaard met het omineuze geblaf van opgefokte politiehonden, maar ook met de oorlogsgeschiedenis van het Concertgebouw dat telkens weer opduikt in de achtergrond.
Nodigt de film uit tot het leggen van verbanden? En zo ja: welke verbanden worden er gesuggereerd? Of is er iets anders aan de hand? Is het dat we zo gewend zijn om zulke verbanden te zien dat de film ons slechts confronteert met die neiging? Rutte deed het in zijn persconferentie natuurlijk bewust, en McQueen zal die woorden er al even weloverwogen hebben uitgelicht. Maar waar je tijdens het kijken merkt dat zowel dat wat je hoort als dat wat je ziet je confronteert met vragen over vrijheid en opoffering, en met vragen over de verhouding tussen het individu en de gemeenschap, zijn de parallellen die zich laten trekken van het soort dat meer verhult dan verheldert. Het gedoe met unieke gebeurtenissen is dat je ze, ook al ben je zoals altijd geneigd om terug te grijpen naar eerdere gebeurtenissen die zich ermee zouden kunnen laten vergelijken, in hun uitzonderlijkheid wil zien te begrijpen.
Toen werd zowel het publieke als het privéleven aan strikte regels onderworpen, en nu ook. Toen waren de straten leeg, en nu ook. Toen kwamen er mensen in verzet, en nu ook. Je merkt hoe je hoofd wild om zich heen grijpt. Maar je weet dat het een beetje infantiel is. Je zo laten meeslepen. Als mensen teruggrijpen naar het allerergste verleden om het heden meer inzichtelijk te maken, hebben ze doorgaans een verborgen agenda - niet zelden ook voor zichzelf. Het is het eendimensionale denken in termen van goed en kwaad, waarbij kennis van het verleden niet de positie in het heden (mede) bepaalt, maar die slechts achteraf moet rechtvaardigen.
McQueen filmt op de plekkenwaarover Stigter schrijft. De beelden zijn losjes chronologisch geordend, terwijl de verhalen kriskras door de stad gaan. We zien het leven nu, maar vaak ook hoe het verleden in dat heden aanwezig is. De koning die aanwezig is bij de opening van het Namenmonument. Dat hij een steentje opraapt om het op een later moment ergens achter te kunnen laten. Dat hij de initiatiefnemer vragen lijkt te stellen over het ontwerp. Een van die bekende nos-stemmen levert commentaar bij de beelden. Hij zegt dat de namen op alfabetische volgorde staan en dat Anne Frank er met haar volledige voornaam Annelies op terug te vinden is. Al dat leed dat zoveel jaren later weer invoelbaar wordt gemaakt door het terug te brengen tot dat ene lot. Het is het beeld van een schokschouderende oude man, omringd door familie, dat beklijft.
In het Westerpark wordt gescandeerd: 'Toen niet, nu niet, nooit meer fascisme!' Het is een demonstratie tegen witte suprematie en een van de sprekers vraagt retorisch: 'Wat hebben we geleerd van wat er in de Tweede Wereldoorlog is gebeurd?' Honderd meter verderop staat de sterke arm der wet toe te kijken. Een grote politiedrone stijgt op. De Februaristaking wordt herdacht, en ook de afschaffing van de slavernij. We moeten niet alleen die afschaffing herdenken, zegt een van de sprekers, maar vooral ook de doorwerking ervan in het heden willen begrijpen.
Bij een klein oorlogsmonument spreekt iemand (was het Gerdi Verbeet?) een stuk of 25 mensen toe. Zij horen vanaf hun op anderhalve meter van elkaar geplaatste klapstoeltjes hoe belangrijk het is dat jongeren de verhalen over de oorlog blijven horen. Niet alleen de gruwelijke verhalen, zegt (waarschijnlijk) Gerdi Verbeet, maar vooral ook de verhalen over het verzet. Want het zijn deze verhalen die jongeren aanspreken. Een overzichtsshot toont de hele groep luisteraars. Over het fietspad dat in de voorgrond door het roerloze beeld kronkelt, komt een scooter voorbijgeraasd. Het is niet alleen het lawaai van de scooter zelf dat de stilte verscheurt, de jongen achterop heeft in de gaten dat ze een of andere serieuze gelegenheid passeren en slaakt een oerkreet.
Hoeveel je ogen ook zien,het zijn Stigters verhalen die bezit nemen van je gedachten. De woorden domineren moeiteloos de beelden. Het zijn verhalen die steevast eindigen in Auschwitz, Mauthausen, Ravensbrück of Neuengamme, met een executie aan de rand van de stad of in de bossen bij Overveen, met een veroordeling na de oorlog. Pas op de spaarzame momenten dat de voice-over er even het zwijgen toe doet, zijn het de beelden en hun ongedwongen poëzie die naar de voorgrond treden. Als Carice van Houten is uitgesproken over het Nationalsozialistisches Kraftfahrkorps, dat zijn intrek nam in een pand aan de Gabriël Metsustraat, hoor en zie je hoe de bewegingen van de dansers in een dansschool gepaard gaan met dof gestommel.
De verrukking over wat het menselijk lichaam allemaal vermag, maakt plaats voor sombere gedachten over de onvermijdelijke aftakeling van datzelfde lichaam zodra McQueens camera zich heeft verplaatst naar een verzorgingstehuis, waar de definitief ingetreden stramheid voor de vorm nog wat wordt bestreden met bewegingstherapie. Op de achtergrond klinkt muziek van Ezio Bosso. Die blijkt afkomstig te zijn van een album getiteldMusic for Weather Elements. Toepasselijk, want het weer is een van de dingen die McQueen blijft filmen. (Andere dingen die hem duidelijk fascineren: mensen in uniformen en schoolkinderen.)
Hoe zou je zijn stijl kunnen omschrijven? Er zal wel weer veel naar het woord meditatief worden gegrepen om deze film te beschrijven, maar ik denk dat ingetogen een betere term is. De shots die hun esthetiek ostentatief uitdragen zijn in deze film van bijna vierenhalf uur op de vingers van één hand te tellen. En toch is het resultaat van de optelsom van een grote en onmiskenbare schoonheid. De voorzichtige pasjes die mensen zich aanmeten als de temperatuur onder het nulpunt daalt. De kwaststreken op de schilderijen in het Rijks. De piepkleine vliegtuigjes die, hoog boven de stad, hun engagement achter zich aan hebben wapperen. Het water dat voor je ogen in de koude lucht verdampt. Al die mensen die hun mensendingen kunnen doen in vredestijd. Die niet alleen geen slachtofferschap wordt opgedrongen maar die ook nooit hoeven te ontdekken in welke omstandigheden ze tot dader zouden verworden.
De Engelse socioloog Paul Gilroyschreef ooit dat McQueen volhoudt dat zijn creatieve werk niet politiek is, dat voor hem kunst geen vorm van propaganda is en dat het verband met wat Gilroy omschreef als'the existing politics of race'niet in het oog springt. Die verbanden zijn impliciet, niet expliciet, zei Gilroy. 'Ja, ras is aanwezig - het heeft misschien zelfs een belangrijk pad gevormd naar de totstandkoming en interpretatie van deze rijke werken - maar het is niet waar ze over gaan.' Het is ook de wijze waarop het thema aanwezig is in deze film, als de veelvormigheid van de menselijke ervaring die een vanzelfsprekend onderdeel is van het leven in de grote stad. Het zijn, ironisch genoeg, juist deze momenten waarop je als kijker kunt beseffen dat dat wat je ziet wordt begrensd door de omvang die Amsterdam meer dan een driekwart eeuw geleden had: het leven in de naoorlogse wijken blijft grotendeels buiten beeld.
In hetzelfde essay, dat ging over McQueens videowerken, schreef Gilroy ook:'It is clear he wants to air different narratives, to alter the time referred to in the phrase "once upon a time" and then observe the results.'Voor wie zich na ruim vier uur afvraagt waar hij of zij nu precies naar heeft zitten kijken, bieden die woorden de weg naar een antwoord. Het benauwende 'er was eens' openbreken en de tijd zelf naar binnen laten stromen, dat is ook precies watDe bezette stadlijkt te doen.
Is dit een filmoverde Tweede Wereldoorlog? Is het een filmoverde recentere geschiedenis van de pandemie? Is het een filmoverAmsterdam? Als antwoord op de vraag waarover deze film gaat, zou ik al die dingen noemen, maar op hetzelfde moment zou ik beseffen hoe ontoereikend ze zelfs bij elkaar opgeteld zijn. Ik zou eraan toevoegen dat je als kijker uiteindelijk niet alleen achterblijft met nieuwe kennis van de Tweede Wereldoorlog of een nieuwe blik op Amsterdam, maar vooral met gevoelens en gedachten over de verhouding tussen het heden en het verleden, over de wijze waarop eenieder gedwongen is in zijn of haar eigen tijd te leven, terwijl daarin het verleden een constante aanwezigheid is. Het is een film die iets duidelijk maakt over de verhouding tussen tijd en ruimte, die doet voelen hoe we altijd leven op plekken die er hun eigen besef van tijd op na lijken te houden - die bestaan in een tijd ergens tussen die van ons en die van de olijfbomen in, misschien.
De film is daarmee geen film over een plek of over de geschiedenis van een plek, maar een film over het fenomeen geschiedenis.Lewis Lapham, de legendarische hoofdredacteur vanHarper's Magazine,bekende ooit dat hij niet onder de indruk was van Edward Gibbons opmerking dat de geschiedenis niet veel meer was dan'the register of mankind's follies, crimes, and misfortunes.' 'History',zei Lapham,'is the vast store of human consciousness adrift in the gulf of time, the present living in the past and the past living in the present.'
Er is sinds ik de film zag geen week voorbijgegaan waarin ik op het Singel, ter hoogte van nummer 65, niet even dacht aan Willem Arondeus. Ik kende zijn verhaal. Dat hij een van de leden was van de verzetsgroep die brand stichtte in het bevolkingsregister. Dat hij, nadat hij was verraden en opgepakt, toen hem de dood werd aangezegd iemand op het hart drukte: vertel de mensen dat homoseksuelen niet per definitie minder moedig zijn dan andere mensen. Maar ik wist niet dat hij hier woonde, in dat huis dat ik drie keer per week op weg naar de redactie passeer. En ook niet dat Sjoerd Bakker, die de politieuniformen voor de actie had vervaardigd, op dezelfde dag als Arondeus in de buurt van Overveen werd geëxecuteerd. Noch dat hij als laatste wens om zijn roze overhemd vroeg. Of dat dat overhemd, toen het graf na de oorlog werd geopend, geen twijfel liet bestaan over welke lichamen er waren gevonden.
Ik moest de film tweemaal zienvoordat ik de ontlading die ik aan het einde voelde volledig begreep. Ik weet niet of je een film als deze kunt spoilen, maar ik ontkom er niet aan iets te zeggen over dat einde. Als de voice-over eindelijk voor de laatste keer is weggestorven volgt een lange tramrit door de stad. Die rit vormt niet het einde van de film, want er volgt nog een scène in de moderne synagoge van de Liberaal Joodse Gemeente Amsterdam. Een jongen wordtbar mitswa:zoon van het gebod. Volwassen voor de geloofsgemeenschap. Yosef Ben Avram heeft de gezegende leeftijd van dertien jaar bereikt, of staat op het punt dat te doen, want als ik het goed heb begrepen is wat we zien een generale repetitie in aanwezigheid van zijn familie, ter voorbereiding op zijn rol tijden de reguliere dienst. Onder de bemoedigende blik van de rabbijn staat de jongen, in een Hebreeuws dat soms wat wankel in de oren klinkt, met zijn handen om de rollen van de Tora geklemd de hem toebedeelde tekst telaaienen. Geprezen zij de Heer en wat dies meer zij. Zijn familie, zwart van vaders kant, joods van moeders kant, kijkt vol trots en liefde toe. Een harmonieuzer tafereel laat zich lastig indenken.
Urenlang heeft je hoofd twee werkelijkheden, dat wat je zag en dat wat je hoorde, van elkaar gescheiden, en heeft de lichte onwerkelijkheid van het alles, al die dingen die niet alleenechtgebeurd zijn maar die daarbovenophierecht gebeurd zijn, de overhand gehad. Maar nu verdwijnt de tijd en vallen heden en verleden samen. Het is niet alleen dat dat wat je ziet en dat wat je hoort overeenstemmen, het zangerige Hebreeuws en de onzekere bewegingen, het is dat dat wat je ziet de betekenis van al het voorgaande naar voren haalt. Je ziet het kind dat een man wordt en je ziet de toewijding aan eeuwenoude rituelen. Je weet: dit is wat ze hadden willen vernietigen. Deze jongen, hij is wie ze - als ze de kans kregen - hadden vermoord.
Steve McQueen | De bezette stad van regisseur Steve McQueen