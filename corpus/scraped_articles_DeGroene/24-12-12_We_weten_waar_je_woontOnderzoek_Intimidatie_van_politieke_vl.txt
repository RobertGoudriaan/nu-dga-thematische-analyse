'We weten waar je woont' Onderzoek Intimidatie van politieke vluchtelingen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Nederland biedt onderdak aan politieke vluchtelingen, maar faalt erin hen te beschermen tegen buitenlandse intimidatie en bedreiging. Vooral Iraanse mensenrechtenactivisten leven vaak in angst. Overheid en politie kunnen hun veiligheid onvoldoende waarborgen.
In de zaal van de extra beveiligderechtbank bij Schiphol zit aan een lange tafel de Iraniër Siamak Tadayon Tahmasbi, naast zijn advocaat en een tolk die de zitting zachtjes voor hem in het Engels vertaalt. Tahmasbi's nette kleding - een overhemd strak ingestopt in zijn broek met daarover een jasje - staat in schril contrast met de donkere kringen onder zijn ogen. 'Door slaaptekort en stress', zegt hij. Het is een voorbereidende zitting waarin de twee verdachten die bij zijn achterdeur zijn gearresteerd, voor de rechter verschijnen.
Afgelopen zomer staat het leven van Tahmasbi op het spel. Nacht na nacht ligt hij wakker. De wereld buiten lijkt gevaarlijk, en zelfs thuis vindt hij geen rust. Hij eet nauwelijks en staart naar de beelden van zijn bewakingscamera. Ineens ziet hij twee donkere silhouetten op het scherm opdoemen. In paniek drukt hij op de noodknop en waarschuwt de politie. Binnen twee minuten worden de mannen gearresteerd. Een van hen blijkt op een internationale opsporingslijst te staan voor betrokkenheid bij de moord op een Franse drugsdealer en een aanslag op de Spaanse politicus Alejo Vidal-Quadras.
De 47-jarige mensenrechtenactivist, zoals hij zichzelf omschrijft, woont sinds zes jaar in Nederland als politieke vluchteling. Hij verschijnt regelmatig bij Voice of America, een Iraanse zender (deels door de Amerikaanse overheid gefinancierd) waarin hij corruptiezaken bespreekt van grote Iraanse bedrijven en uitlegt hoe Iran de sancties schendt. Hij ondersteunt dat met documenten, identiteitsbewijzen van betrokkenen en screenshots van geldtransacties.
Op X en Instagram, waar hij meer dan 25.000 volgers heeft, is Tahmasbi zeer uitgesproken tegen het Iraanse regime en roept hij bijvoorbeeld op tot protesten tegen de verplichte hijab. 'Ik maak je dood' en 'jij bent een spion van de zionisten' zijn slechts enkele van de reacties die hij hierop ontvangt. Ook via zijn neef in Iran ontvangt hij dreigementen, vertelt hij: de inlichtingendienst vertelt zijn neef dat Tahmasbi hetzelfde lot zal ondergaan als andere tegenstanders van het regime die op Europees grondgebied zijn vermoord. Tahmasbi doet meermaals melding bij de Nederlandse politie.
Het Iraanse persbureau Isna noemde Tahmasbi vorig jaar een van de leiders van een terroristische organisatie die vanuit Nederland opereert. 'Hij was ooit schilder en graficus, maar publiceert beledigende werken tegen islamitische heilige symbolen en propaganda ter ondersteuning van het zionistische regime', staat ook in het artikel. Volgens een ander artikel in de door het Iraanse regime gecontroleerde krantTehran Timesis hij onderdeel van een terroristische groepering die vanuit Europa aanslagen in Iran zou plannen.
Tahmasbi krijgt eind 2023 van de politie een noodknop en camera's bij zijn voordeur. Voor de zekerheid hangt hij zelf ook een camera bij zijn
balkon aan de achterkant. En daar verschijnen in juni die twee mannen. Dat is niet de eerste keer. Een maand eerder, op donderdag 2 mei, wist de Colombiaan Gabriel O.S. in het holst van de nacht zijn huis binnen te dringen. Beelden van zijn bewakingscamera tonen de man in jeans en donker jasje die via het balkon zijn huis binnenkomt. Die donderdag ontsnapte de Colombiaan. 'Ik denk dat hij mij hoorde bellen met de politie', zegt Tahmasbi. Maar een maand later werd de man alsnog gepakt omdat Tahmasbi hem op de zelf gemonteerde camera aan de achterkant van zijn huis zag, blijkt uit een reconstructie vanOpsporing verzocht.
Een half jaar later zitten Tahmasbi en de twee aanvallers in de zittingszaal. Een deur aan de zijkant van de zaal is open. Verdachte Mehrez A. zit glimlachend naast zijn advocaat en een Franse tolk. De tweede verdachte loopt langzaam naar binnen en werpt Tahmasbi een vreemde blik toe, vergezeld van een onheilspellend sissend geluid. Hij neemt plaats voor Tahmasbi, die hem meteen herkent als de man die hem twee keer probeerde te vermoorden. 'Het voelde vreemd, ik zat vol woede', zegt Tahmasbi later.
Tijdens de zitting spreekt de officier van justitie met geen woord over Iran. Het proces beperkt zich tot de uitvoerders van de liquidatie en strekt zich niet uit tot Iran als mogelijke opdrachtgever, vertelt de woordvoerder van het OM later buiten de rechtszaal: het regionale parket bestrijdt 'lokale' criminaliteit, geen internationale. Of Iran achter de schermen betrokken was, is volgens hem een vraag die aan de aivd en het ministerie van Buitenlandse Zaken moet worden gesteld.
Na het geweld tegen Maccabi-supportersin Amsterdam afgelopen maand onderzoekt het kabinet 'ongewenste buitenlandse inmenging' van Israël, dat Nederlandse politici zou beïnvloeden - net zoals Rusland afgelopen jaar Europese politici probeerde te beïnvloeden via het desinformatiemedium Voice of Europe. De mivd waarschuwde voor Chinese spionage en inmenging op Nederlandse universiteiten, de Eritrese diaspora in Nederland wordt onder druk gezet om belasting te betalen aan het herkomstland. Fysiek geweld en moord worden niet geschuwd: in het Verenigd Koninkrijk werden Sergej Skripal en zijn dochter vergiftigd en in een dierentuin in Berlijn werd de Tsjetsjeense-Georgische separatist Zelimkhan Khangoshvili, een vijand van Rusland, vermoord. Deze gebeurtenissen zijn allemaal 'heimelijke activiteiten' van buitenlandse overheden op Europees grondgebied.
Den Haag trof afgelopen jaren verschillende maatregelen om zogenoemde 'ongewenste buitenlandse inmenging' tegen te gaan. Sinds 2021 mogen politici van buiten de Europese Unie kort voor hun verkiezingen geen campagne meer voeren in Nederland. Enkele jaren eerder ontzegde Nederland toegang aan Turkse vertegenwoordigers die in Rotterdam campagne wilden voeren, wat leidde tot grote ongeregeldheden.
De Eerste Kamer buigt zich momenteel over een wetsvoorstel om meer vormen van spionage strafbaar te stellen. Een belangrijk onderdeel van die wet is om diasporaspionage tegen te gaan, waarbij andere landen invloed proberen uit te oefenen op hun voormalige burgers in Nederland.
'Vanuit Iran zien we een persistente dreiging van dit soort statelijke inmenging', zegt Christiaan, een analist van de aivd. 'Maar er is afgelopen jaren wel wat veranderd in het Midden-Oosten en de wereldwijde machtsverhoudingen, bijvoorbeeld na specifieke momenten als 7 oktober 2023. Het Westen is minder dominant geworden en we zien dat autocratische regimes als Iran daardoor denken dat zij zich meer kunnen permitteren.'
In absolute cijfers uitdrukken kan de aivd het niet, maar vast staat dat dit soort dreigingen een 'aantasting van onze democratische rechtsorde' zijn en 'een gevaar vormen voor onze nationale veiligheid'.
Veel landen beoefenen 'zachtere' tot 'hardere' vormen van beïnvloeding, maar het land dat in Nederland de meest buitensporige vormen van geweld en intimidatie gebruikt, is zonder twijfel Iran. Tahmasbi ontkwam dit jaar aan de dood, maar in de afgelopen tien jaar werden twee andere Iraniërs wel vermoord. In 2015 werd de elektricien Mohammad-Reza Kolahi Samadi doodgeschoten in Almere. Hij werd door Iran gezocht omdat hij een grote bomaanslag had gepleegd in zijn herkomstland. En in 2017 werd Ahmad Mola Nissi neergeschoten voor zijn woning in Den Haag. Nissi was een van de leiders van een beweging die strijdt voor onafhankelijkheid van een regio in het zuidwesten van Iran. Nederland gaat ervan uit dat Iran achter de liquidaties zit.
Bij dit soort politieke aanslagen gaat het in de media en in de politiek vaak over de rol van de Nederlandse inlichtingendienst. Zo gaf de aivd vorig jaar toe, na onderzoek vanArgosenFollow the Money,dat ze informatie over Nissi had moeten delen met het Openbaar Ministerie, zodat die zelf had kunnen beoordelen of er bescherming nodig was.
Maar achter de schermen gebeurde er nog iets. Nissi had óók de politie opgezocht voor hulp. Zeven keer klopte hij daar aan vanwege bedreigingen, blijkt uit een intern politierapport dat na zijn dood werd opgemaakt. Ook de politie had het OM dus kunnen inlichten. Nissi stond op een terreurlijst van Iran, en in 2010 publiceerde een Engelstalige nieuwszender al een soort opsporingsbericht met Nissi's foto, omdat hij door Iran werd 'gezocht om te worden vermoord'. Toen al meldde Nissi zich bij de politie. In dezelfde periode ontving hij een mail waarin stond dat 'ze' weten wie hij is en dat 'ze' weten dat Nissi met zijn gezin in Nederland woont.
Nissi leverde twee cd-roms aan bij de politie, 'maar in verband met de taalbarrière zouden deze niet zijn uitgekeken', staat in het latere politierapport. Om die taalbarrière op te heffen vroeg de politie twee jaar later om zijn verhaal op papier te zetten en dat te vertalen. Ook dat hielp niet. In het rapport staat dat Nissi werd medegedeeld 'dat het wijkbureau hem niet op de juiste wijze kon beveiligen en hij zelf voorzorgsmaatregelen diende te nemen'.
Nooit werd de Iraniër aangemeld bij het overheidssysteem waarmee ernstig bedreigde personen worden beveiligd. Nissi kreeg tweemaal tijdelijk een 'afspraak op locatie' - een maatregel waardoor hij in het politiesysteem staat en de politie sneller kan reageren als hij belt, maar bezoeken leidden überhaupt zelden tot verder onderzoek. Na de moord zijn er twee diplomaten uitgezet. Nissi's dood is eencold casegeworden. Het is goed voorstelbaar dat het handelen van de politie tot raads- of Kamervragen zal leiden, dan wel tot vragen bij de familie Nissi, waarbij er mogelijk gediscussieerd kan worden over eventuele nalatigheid van de politie, concludeert de organisatie zelf in het rapport.
Heeft de Nederlandse politie sinds de moord op Nissi geleerd van wat er fout ging? Investico enDe Groene Amsterdammerspraken afgelopen maanden met zeventien Iraanse Nederlanders die zich publiekelijk en online kritisch uitlaten over het regime. We vroegen hen naar hun ervaringen met aangiften en beschermende maatregelen door de politie. Het beeld dat zij stuk voor stuk schetsen is een politie die hen niet serieus neemt, geen eenduidige procedure heeft voor bedreigde dissidenten en dat ze beschermende maatregelen zelf maar moeten nemen, of connecties hogerop moeten vinden.
'We weten waar je woont. Stop met wat je doet, anders maken we je af.'
'Tijdens een demonstratie werd ik gevolgd en gefilmd door een vrouw. Kort daarna werd mijn vader opgepakt door de Iraanse inlichtingendienst, en kreeg hij die beelden te zien. Ze zeiden dat ze mij en mijn vrouw makkelijk konden vermoorden als we niet zouden stoppen met ons activisme. Ik wilde aangifte doen van een bedreiging via mijn gezin in Iran, maar dat werd alleen als mutatie opgenomen, omdat ik geen bewijs had.'
'Laatst is een nichtje van mij in Iran opgepakt, gevangengezet, gemarteld. Psychisch, maar ook fysiek, om achter mijn adres te komen. De politie zegt dat ze niets voor me kan betekenen, omdat dit in het buitenland plaatsvond.'
'Don't think you are safe in the Netherlands, bitch.'
'De Iraanse veiligheidsdiensten stuurden mijn vader foto's van mijn voordeur in Nederland, waar blijkbaar iemand was wezen posten.'
'Ik heb nu regelmatig contact met mijn wijkagent via WhatsApp. De man doet zijn best, maar je merkt dat hij er geen verstand van heeft. Je moet wel weten wat er speelt om advies te kunnen geven.'
De berichten die dissidentennu ontvangen, lijken sterk op de bedreigingen die Nissi en Tahmasbi jarenlang kregen: van online doodsbedreigingen tot het onder druk zetten van familieleden in Iran. Het gebrek aan ondersteuning van de politie dwingt de Iraanse Nederlanders die wij spreken om zelf noodmaatregelen te nemen. De één verbreekt uit voorzorg het contacten met Iraanse vrienden en kennissen, de ander zit in elk restaurant of café met de rug tegen de muur en hangt zelf beveiligingscamera's op rondom zijn huis. Weer een ander vertelt mensen in zijn omgeving dat hij onder politiebescherming staat, terwijl dat niet zo is, in de hoop handlangers van het regime hiermee af te schrikken.
Bij sommigen leidt het gebrek aan respons tot een zekere apathie. Ze melden zich niet langer bij de politie. Ook niet als er sprake is van ernstige bedreigingen of feiten, omdat ze ervan uitgaan dat het toch niets zal opleveren.
Zo wordt de veertigjarige Masoud Hamidifar al jaren online met de dood bedreigd. 'We vinden je' en dan 'overleef je het niet', staat in de berichten die hij krijgt op Instagram en TikTok, soms van anonieme maar soms ook van traceerbare profielen. Als atheïst en islamcriticus ontvluchtte hij negen jaar geleden Iran, hij woont nu vier jaar in Nederland. De dood van Jina (Mahsa) Amini in 2022 en de grote demonstraties die daarop volgden, veranderden iets fundamenteels in Hamidifar. 'Ik zie het niet zozeer als de schuld van de islam zelf maar van het Iraanse regime, dat een religie en regels van meer dan duizend jaar geleden worden gebruikt om mensen onder druk te zetten.'
Hamidifar laat geen maand voorbijgaan zonder een demonstratie voor de Iraanse ambassade in Den Haag. In 2022 bracht hij daar bijvoorbeeld acht koude dagen en nachten door, met nauwelijks slaap, gevolgd door twintig dagen voor het ministerie van Buitenlandse Zaken.
'Als wij je in Amsterdam zien, zullen wij je verscheuren', klinkt in het Perzisch een van de audioberichten aan Hamidifar. Op het profiel van de afzender is een man te zien die met de Iraanse vlag om zijn schouders door het centrum van Amsterdam loopt. Dit is een reactie op Hamidifar die de Iraanse vlag had vertrapt tijdens een volleybalwedstrijd tussen Iran en Nederland in Rotterdam. De dreigingen komen vaak van aanhangers van het Iraanse regime. Hamidifar deed vier keer aangifte van bedreiging - de processen-verbaal zijn in handen van Investico. De politie geeft hem tijdelijk een 'afspraak op locatie', zoals ook Nissi die kreeg, maar die zouden volgens Hamidifar niet veel later weer zijn opgeheven. De politie vraagt na een latere aangifte om extra bewijs, die stuurt hij per mail op - daarna gebeurt er niks.
De bedreigingen worden ondertussen steeds ernstiger. In een proces-verbaal van eind augustus 2023 staat dat Hamidifar de politie vraagt om zijn veiligheid te garanderen. Het is net nadat hij door twee mannen bruut is mishandeld in het Rotterdamse Semiramispark. Tijdens de aanval was hij live op TikTok, zijn volgers kregen het begin van de aanval te zien. De politie adviseert Hamidifar 112 te bellen bij een nieuwe dreiging. 'Ook raadden ze mij op dat moment aan om mijn sociale-media-accounts te sluiten.' Hamidifar hoort zelden wat terug van de politie, zegt hij. Hij zou graag willen dat iemand naar hem luistert, zijn verhaal serieus neemt en hij iets van bescherming krijgt zoals een noodknop, maar die krijgt hij niet. Uiteindelijk besluit Hamidifar geen hulp meer te zoeken bij de politie.
'Misschien is "afgewimpeld" niet het juiste woord', zegt VVD-Kamerlid Ulysse Ellian, die zelf zwaar beveiligd wordt vanwege bedreigingen vanuit de georganiseerde misdaad. 'Maar ik begrijp het ongenoegen van mensen als ze zich niet serieus genomen voelen door de politie.' Dit zijn daadwerkelijke aanslagen die het Iraanse regime in Europa organiseert, meent de politicus. 'We hebben een duidelijke aanpak nodig waarmee we dreigingen goed kunnen inschatten, waar nodig maatregelen kunnen nemen en mensen gerust kunnen stellen. Het helpt als de politie duidelijk kan uitleggen dat ze de zaak goed heeft bekeken en haar aanpak gebaseerd is op een diepgaande analyse. Dat gevoel van zorgvuldigheid ontbreekt vaak voor mensen.'
Niet iedereen blijft zonder hulp achter.Voor sommigen is het een kwestie van volharding en maandenlang aandringen. Een van hen is Shermin Amiri, een jurist en mensenrechtenactivist, politiek actief voor D66, die zich online en in opiniestukken in Nederlandse media uitspreekt over mensenrechtenschendingen in Iran. Hij werkt als adviseur en ook zijn ervaring bij de politie beschrijft hij soms met zijn consultantbril op, bijvoorbeeld als hij het heeft over de 'klantreis' die hij binnen het politieapparaat mist.
Amiri ging zes maanden geleden naar de politie vanwege ernstige bedreigingen op X. 'Dat gaat je je kop kosten', 'wij gaan je vermoorden', 'wij gaan je onthoofden', zegt hij op zachte toon. Dat fluisteren is een gewoonte uit zijn jeugd in Iran, waar alles wat je zegt afgeluisterd zou kunnen worden. Amiri wordt sinds twee jaar beschuldigd van landverraad. Als hij aan de balie van het politiebureau probeert om aangifte te doen, registreren de agenten het als een 'mutatie'. Dat is niet ongebruikelijk als de politie niet meteen strafbare feiten kan vaststellen of verder onderzoek noodzakelijk vindt, maar voor Amiri voelt het als een afwijzing.
Een maand later probeert hij het opnieuw. Elke keer is het een drempel om naar het bureau te gaan: 'Ik ben al dertien jaar in Nederland, en toch, als ik politieagenten zie, word ik nog steeds zenuwachtig.' Deze keer zit hij tegenover twee jonge vrouwen. 'Ze probeerden mij, nog voordat ik mijn verhaal helemaal had gedaan, te overtuigen dat mijn zaak bij het OM geen kans maakt.' Maandenlang blijft Amiri bellen en aandringen, hij dreigt zelfs naar de media te stappen. Uiteindelijk, na meerdere gesprekken, krijgt hij een noodknop. Dat is een zwart apparaatje, niet groter dan een sleutelbos, en als hij de knop drie seconden ingedrukt houdt, wordt er een signaal naar de meldkamer gestuurd. Daar luistert direct iemand mee, die indien nodig de politie inschakelt. Amiri mag het apparaatje drie maanden bij zich houden, dan volgt een evaluatie. Hij heeft geluk gehad: de politie Rotterdam, waar hij zich aanmeldde, heeft als een van de weinige eenheden een eigen gespecialiseerde afdeling in 'maatschappelijke dreigingen'. En dan nog kan hij zich niet aan de indruk onttrekken dat hij zijn apparaatje bovenal te danken heeft aan zijn eigen assertiviteit.
'De politie komt vaak pasin actie als het misgaat of als er heel concrete aanwijzingen zijn', zegt Jelle van Buuren van het Institute of Security and Global Affairs van de Universiteit Leiden. 'Maar buitenlandse inmenging is een mistige wereld, waarin bewijs niet altijd hard of concreet is.' Dus nu meldt iemand zich met online bedreigingen of familieleden die onder druk worden gezet en 'dan krijgt hij een brochure met huis-tuin-en-keukentips over hoe hij zijn eigen weerbaarheid kan verhogen'.
Dat de politie vaak afhoudend reageert heeft volgens Van Buuren ook te maken met een gebrek aan kennis: 'Zonder kennis van het Iraanse regime is het moeilijk voor te stellen dat iemand aangifte komt doen omdat hij wordt bedreigd door een regime op vijfduizend kilometer afstand.' Een baliemedewerker kan zo'n aangifte interpreteren als stalken. Informatie over Iran is volgens Van Buuren 'slechts heel rudimentair' aanwezig. Christopher Houtkamp, onderzoeker aan kennisinstituut Clingendael, beaamt dat: 'Kennis over buitenlandse inmenging moet in ieder geval op een basaal niveau beschikbaar zijn, daar is de politie nu nog niet. Daardoor voelen medewerkers het gevaar niet altijd genoeg aan.'
In kennis hierover investeert de politie nog te weinig, zegt Jelle van Buuren. 'Dat is natuurlijk een van de problemen die hieronder liggen: hoe goed kent de politie de gemeenschap? Als het uit de klauwen loopt, en je moet dan nog contacten gaan zoeken om te begrijpen wat er precies aan de hand is, dan ben je honderd jaar te laat.'
Zo kan het dat iemands herkomstland in feite veel meer met zijn 'oude' burgers bezig is dan dat Nederland hen in het vizier heeft. 'Iraniërs hebben wel heel lang in de belangstelling gestaan van de inlichtingendienst, maar die zitten natuurlijk op een heel eigen manier in de wedstrijd', zegt Van Buuren. 'Zo'n dienst wil de spion eruit halen en is niet zozeer bezig met het opbouwen van een goede relatie met de Iraanse gemeenschap. Zij zijn bezig met het verzamelen van inlichtingen, en in eerste instantie niet met het vangen van een crimineel.'
Op een stille novemberochtend in 2023draait een oude grijze Mercedes het terrein van een luxe hotel in Den Haag op. De chauffeur, de 46-jarige Ammar Maleki, heeft geen plannen om hier de nacht door te brengen. Hij volgt slechts de instructies die hij op een kort briefje in zijn brievenbus aantrof - met een vriendelijk doch klemmend verzoek op dit specifieke tijdstip naar dit hotel te komen.
Maleki is een man die rustig praat en zich langzaam beweegt. Bedachtzaam, een wetenschapper, gewend aan lange dagen achter zijn computer. Hij is geen man voor geheime ontmoetingen op parkeerterreinen, maar zijn werk maakt dat hij blijkbaar zo'n man moet zijn. Bij het hotel wachten twee agenten Maleki op en verzoeken hem om bij hen in de auto te stappen: Maleki's Mercedes zou gevolgd of herkend kunnen worden.
Op een geheime politielocatie hoort Maleki waarom de politie zoveel veiligheidsmaatregelen neemt: Iran heeft de Nederlandse ambassade in Teheran om Maleki's uitlevering gevraagd. Hij is, volgens Iran, een terrorist en een gevaar voor de staatsveiligheid.
De Iraans-Nederlandse politicoloog is docent aan de Universiteit van Tilburg en voorzitter van de Group for Analyzing and Measuring Attitudes in Iran. Dit onderzoeksinstituut zet online opiniepeilingen uit in Iran om zo, ondanks de censuur van het regime, inzicht te geven in de standpunten van de bevolking. Het platform groeide de afgelopen jaren uit tot een cruciale bron voor wetenschappers, journalisten en politici wereldwijd die de situatie in Iran willen begrijpen. 'Onze data laten zien dat er lang niet zoveel steun is voor het regime als het zelf beweert, en dat maakt het regime woedend.'
Ook in de media is Maleki aanwezig. Zo spreekt hij op BBC Persian over de rol van het Iraanse regime in Syrië, waar het volgens hem oorlogsmisdaden heeft gepleegd. Tijdens grote demonstraties geeft hij speeches. 'Net zoals Poetin een bedreiging vormt die verder reikt dan Oekraine, is het Iraanse regime niet alleen een gevaar voor Iraniërs.'
'We weten waar je woont en waar je verblijft', leest Maleki in het Perzisch voor en hij herhaalt de zin in het Engels. Hij scrolt door een album vol screenshots van bedreigingen die hij via e-mail en sociale media ontvangt. Ze gaan terug tot 2020. 'We maken je af', klinkt het uit een ander audiobericht. Maleki klopte met die bedreigingen meermaals aan bij de politie. Zijn zaak werd in 2023 intern besproken door een afdeling die dreigingsbeelden maakt, maar die besloot dat bescherming niet nodig was. Maleki kreeg een mail terug met het advies 'minder actief [te] zijn, dan stoppen de bedreigingen vanzelf'.
Slechts enkele maanden na die mail verzoekt Iran het ministerie van Buitenlandse Zaken officieel om uitlevering van Maleki. Opeens is de dreiging vele malen groter: dat hij feitelijk op een terroristenlijst staat is misschien wel het hardste bewijs dat hij een doelwit is van het Iraanse regime. Inmiddels krijgt Maleki enige bescherming van de politie, maar een officiële reactie vanuit Nederland blijft uit. Voor hem zijn er maar twee reacties mogelijk: óf de bewering van Iran is waar en hij moet worden berecht, óf Buitenlandse Zaken stuurt een officiële reactie aan Iran - 'weerspreek dat ik een terrorist ben'.
Maleki vreest dat het uitblijven van een (duidelijke) reactie een uitnodiging voor het Iraanse regime is om de intimidatie en bedreigingen voort te zetten. Of erger, denkt hij soms: als hij wordt vermoord, kan Iran nog altijd doen alsof het er niets mee te maken heeft en de moord afschuiven op, bijvoorbeeld, de Iraanse oppositie. Een deel van de bedreigingen aan Maleki's adres zijn namelijk afkomstig van vermeende oppositieleden. Maar Buitenlandse Zaken reageert steevast op Maleki dat er 'aan een reactie gewerkt wordt'.
Na meerdere verzoeken om een reactie laat het ministerie van Buitenlandse Zaken ons weten dat ze 'signalen vanuit de diaspora over bedreigingen vanuit Iran zeer serieus neemt' en dat Nederland 'consequent aan Iran communiceert dat ongewenste buitenlandse inmenging volstrekt onacceptabel is'. Verder stelt het ministerie dat Nederland 'niet meewerkt aan politiek gemotiveerde vervolgingen vanuit derde landen en niet, conform nationale wetgeving, uitlevert wanneer er sprake is van een reëel risico op flagrante mensenrechtenschendingen'. Op individuele casuïstiek gaat het ministerie niet in.
In het geval van SiamakTadayon Tahmasbi werden pas maatregelen getroffen nadat een persoonlijke connectie van hem aan de bel trok, en waarschijnlijk niet door de herhaaldelijke aangiftes die hij had gedaan. Die connectie was hoogleraar Afshin Ellian, wellicht de zwaarst beveiligde Iraanse Nederlander, die een goed woordje deed voor de mensenrechtenactivist. Ellian wordt 24/7 gevolgd door beveiligers met oortjes; elke plek waar hij naartoe gaat wordt vooraf geïnspecteerd. Hij zit sinds 2004 in het beveiligingsstelsel van de overheid, in eerste instantie vanwege bedreigingen van jihadistische groepen, maar sinds twee jaar ook vanwege dreiging van het Iraanse regime, vertelt hij. Er zijn verschillende redenen te noemen waarom Iran het op hem gemunt heeft, bijvoorbeeld vanwege de organisatie Comité Iran Vrij die hij in 2023 mede oprichtte. Het comité, dat inmiddels op de zwarte lijst van Iran staat, pleit voor de vervanging van het regime door een democratische rechtsstaat.
'Dat Tahmasbi mogelijk beter beveiligd wordt omdat hij via mij aandacht heeft gekregen, is niet goed', zegt Ellian. 'De autoriteiten zouden hem serieus moeten nemen en beveiligen zonder dat externe interventie nodig is.'
Uit de zeventien verhalen die Investico optekende, blijkt dat het ontzettend moeilijk is om zélf, via de voordeur, aan te kloppen bij de politie. Als je persoonlijke connecties hebt met mensen in het bewakingsstelsel van de overheid, of als je toevallig een kennis in de politietop hebt, gaat de politie veel sneller over tot beschermingsmaatregelen.
Op het politiekantoor van de landelijkeeenheid in Driebergen legt Youssef Aït Daoud uit dat hij bezig is met het opbouwen van een heel nieuw team, dat zich onder andere gaat focussen op 'buitenlandse inmenging'.
Aït Daoud is hoofd Operatiën bij de Eenheid Landelijke Opsporing en Inventies, waar hij voor de nationale politie contraterrorisme, extremisme & radicalisering en ongewenste buitenlandse inmenging onder zich heeft. Hij herkent dat baliemedewerkers een dreiging van een buitenlands regime niet altijd als zodanig herkennen. 'Eigenlijk wil je dat elke dreiging serieus wordt genomen, gelabeld wordt met "buitenlandse inmenging" en wordt doorgestuurd naar deintelligence-afdeling.' Maar de'awareness',zoals Aït Daoud het noemt, is er nu niet bij alle baliemedewerkers, de kennis van de geopolitieke context ontbreekt soms waardoor het lastig is bepaalde subtiele signalen tijdig te herkennen en de juiste vragen te stellen. 'En soms is er ook een taalbarrière.' Het label 'buitenlandse inmenging' bestaat in het politiesysteem op dit moment nog niet, wel hebben sommige eenheden inmiddels zelf zo'n soort label gecreëerd.
Momenteel krijgen leidinggevenden awareness-trainingen, vertelt hij, het is nog onduidelijk of alle baliemedewerkers die zullen krijgen. 'Ook op de Politieacademie wordt er inmiddels aandacht aan besteed. Maar we zullen wel keuzes moeten maken. Wij hebben heel veel basisteams, die kun je niet allemaal tegelijk scholen.'
Dat is bij terrorisme wel gebeurd. Aït Daoud trekt vaker de parallel met terrorisme: 'Zoals er tien jaar geleden overal binnen de overheid teams voor terrorisme werden opgetuigd, zie je dat nu gebeuren met buitenlandse inmenging. Alleen, de angst voor terrorisme lag veel meer aan de oppervlakte, bijvoorbeeld vanwege uitreizigers, aanslagen en demonstraties. De gemiddelde Nederlander ervaart geen last van buitenlandse inmenging, het is een probleem dat zich veel meer buiten het zichtveld bevindt.'
Toch is dat niet helemaal waar, zegt AIVD-analist Christiaan. 'Want het eﬀect van dit soort dreigingen is dat mensen uit de diasporagemeenschap zich minder vrij voelen. Zij worden door het andere land nog gezien als hun ingezetenen, of hun onderdanen, maar het zijn natuurlijk gewoon Nederlanders.'
Feitelijk gaat het dus om grote groepen Nederlanders die zich geïntimideerd voelen en zich minder vrij voelen om zich te uiten, stelt hij. 'Dan heb je niet alleen een dreiging voor de fysieke veiligheid, maar ook voor het functioneren van de democratische rechtsorde. Denk aan Iraanse Nederlanders die uit voorzorg hun contacten in de gemeenschap verbreken. Als mensen elkaar niet meer kunnen vertrouwen, is dat ondermijnend voor onze samenleving.'
Ongewenste buitenlandse inmenging is een steeds populairder thema in Den Haag. De Kamer en de inlichtingendiensten zijn er druk mee en de wet wordt gewijzigd. Maar in de praktijk blijft het aanpakken van buitenlandse inmenging voorlopig vooral een papieren beleidsmolen, zegt veiligheidsonderzoeker Jelle van Buuren. 'Het is vooral een lange lijst met goede bedoelingen en mooie voornemens. Als je goed leest, zie je dat het voor de Nederlandse overheid een enorme worsteling is hoe ze dit probleem moet aanpakken. Uiteindelijk is het voor geen enkel ministerie de hoofdprioriteit, en daardoor kan zoiets heel lang voortslepen, totdat er weer een incident is en de krantenkoppen politieke beloftes afdwingen, en het daarna weer langzaam wegebt.'
Ook zijn experts onderling sterk verdeeld over wanneer een dreiging van een buitenlands regime serieus is. Dat blijkt uit een analyse in opdracht van de Nationaal Coördinator Terrorismebestrijding en Veiligheid. De ene helft van de ondervraagde experts vond dit soort dreigingen 'tegenwoordig al erg zwaar aangezet' en de andere helft zei juist dat de situatie in Nederland 'zienderogen verslechtert'.
Afgelopen jaar werd wel een 'OBI-tafel' opgetuigd (OBI: ongewenste buitenlandse inmenging) waar ministeries en politie- en inlichtingendiensten 'signalen' uitwisselen en anonieme casussen bespreken om een 'normbeeld' te krijgen. Ook kondigden de ministers van Buitenlandse Zaken en Justitie en Veiligheid een meldpunt aan, speciaal voor signalen over buitenlandse inmenging. Na een motie van verschillende Kamerleden werden 'betrokkenen uit de diaspora' uitgenodigd om mee te denken over dat meldpunt, waarvan afgelopen maand een pilot werd aangekondigd.
Habib el Kaddouri, lid van de Alliantie tegen Buitenlandse Inmenging, een platform met vertegenwoordigers van diverse diaspora's, werd samen met anderen betrokken bij dit meldpunt. Het liefst zou El Kaddouri zien dat Nederland veel actiever optreedt om zijn burgers te beschermen tegen internationale repressie en intimidatie.
Volgens hem zijn de meeste maatregelen van de overheid vooral gericht op de 'integratie' en 'weerbaarheid' van diasporagemeenschappen, in plaats van een duidelijke grens te trekken richting buitenlandse regeringen. 'Het is goed dat er beleid ontwikkeld wordt, maar wat betekent dat voor iemand die op dit moment geïntimideerd wordt? Vooralsnog moeten we het helaas doen met een communicatie-toolkit.'