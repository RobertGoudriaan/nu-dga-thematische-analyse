Bekogeld met knoflooktenen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
Rond 1900 schreef de Franse schrijfster Colette een romanreeks over het ongenaakbare personageClaudine. Naarmate de reeks vordert, neemt Claudine's blijmoedigheid af.
Op een borrel in Tunissprak ik een Brit die vertelde dat hij een keer aan tafel had gezeten met een beroemde journalist en schrijver. De Brit was fan van zijn werk en vond het geweldig om hem te ontmoeten. Maar het werd een grote teleurstelling. 'Hij was zo saai! Hij heeft amper iets gezegd.'
Ik zei dat me dat niets verbaasde, want dat de meeste schrijvers zwijgzaam, introvert en tamelijk sociaal beperkt zijn. 'Moet ook wel, want anders hebben ze geen reden meer om te schrijven', zei ik. De Brit concludeerde denk ik dat ik dus ook heel saai was. Hij zei dat hij nog wat te drinken ging halen.
De Brit had mijn stelling trouwens makkelijk onderuit kunnen halen. Hij had alleen maar Colette hoeven te noemen als tegenvoorbeeld. Die was allerminst saai en bepaald niet introvert. In haar geval was het zelfs zo dat haar 'schandaalbiografie bekender is dan haar oeuvre', zoals Christiaan Weijts in 2017 inDe Groene Amsterdammerschreef.
Sidonie-Gabrielle Claudine Colette (1873-1954) begon op haar 47ste een relatie met haar zestienjarige stiefzoon; ze was de eerste vrouw die met een ontblote borst op het toneel stond; ze zette haar status op het spel door variétéartieste te worden; en ze kuste tot ontsteltenis van de zaal haar vriendin in de Moulin Rouge. Colette kreeg knoflooktenen naar haar hoofd geslingerd. De zaal moest worden ontruimd.
Ondanks al die schandalen was ze de eerste vrouw die in Frankrijk een staatsbegrafenis kreeg.
Uitgeverij Van Maaskant Haun publiceerde onlangs de eerste drie delen van Colette's Claudine-reeks in een nieuwe Nederlandse vertaling:Claudine op school(1900),Claudine in Parijs(1901) enClaudine getrouwd(1902). De romans zijn vertaald door Gerda Baardman.
Het waren de eerste boeken die Colette schreef. Ze was nog geen dertig en getrouwd met een oudere, onbetrouwbare kunstcriticus. Deze 'Willy' leek het een aardig idee als Colette wat jeugdherinneringen op papier zou zetten. Het resultaat kon hem weinig bekoren en hij legde ze verveeld weg. Een paar jaar later vond hij de manuscripten terug. Bij herlezing vond hij ze wél goed. Hij publiceerde de boeken onder zijn eigen naam.
Het enorme, onmiddellijke succes van de Claudine-reeks was mede te danken aan een uitgekiende reclamestrategie van Willy. Hij bracht Claudine-producten op de markt, zoals hoeden, sigaren, bonbons en schooluniformen. De boeken werden bovendien met veel succes op het toneel opgevoerd.
De eerste twee Claudine-romans zijn een groot plezier om te lezen en je wordt er bovendien, merkte ik, erg goedgehumeurd van. Hoe kan het ook anders met zo'n blijmoedige, zelfverzekerde hoofdpersoon. Haar levenslust, haar speelsheid en humor en haar vrije, non-conformistische geest zijn onweerstaanbaar. Het begint al met de eerste zin vanClaudine op school:'Ik heet Claudine en ik woon in Montigny; daar ben ik in 1884 geboren; waarschijnlijk zal ik er niet sterven.'
Het frisse en door Baardman sprankelend vertaalde proza wekt de indruk moeiteloos op het papier te zijn gezet. En het plezier waarmee vooral het eerste boek overduidelijk geschreven is, valt moeilijk te rijmen met het verhaal dat Collete door Willy op een stoel werd gezet en onder dwang van hem de bladzijden volschreef.
Verfrissend aanClaudine op schoolis de vanzelfsprekende, probleemloze biseksualiteit van de personages. En dat in een boek uit 1900. Claudine is vijftien jaar oud en zit op een dorpsschool. De juffen, de meesters, de schoolinspecteur en andere meisjes: ze zijn allemaal verliefd op Claudine. Maar zij staat als het ware boven de partijen. Ze is ongenaakbaar. Zelfs als ze wordt aangerand door de schoolinspecteur, raakt ze niet van haar stuk. 'Die man heeft heel veel vrouwen gekend', denkt ze, 'in Parijs en overal, en als hij me aantrekkelijk vindt, dan wil dat zeggen dat ik nooit erg lelijk kan zijn! Voilà. Bevredigde ijdelheid. Ik had altijd wel het vermoeden dat ik er niet afstotelijk uitzie, maar het is toch wel prettig om het zeker te weten'.
Claudine's ongenaakbaarheid heeft wel een keerzijde: omdat niets haar uit het veld kan slaan, is er ook niet echt een probleem dat in deze eerste Claudine-roman moet worden opgelost. Ja, de vraag is of ze haar examen zal halen, maar daar twijfelt niemand op de dorpsschool aan, en de lezer dus ook niet. Dit eerste deel gaat eigenlijk meer over de liefde tussen haar twee juffen dan over Claudine.
Toch is er wel degelijk een probleem, maar dat wordt pas helemaal aan het einde uitgesproken en moet je verder een beetje tussen de regels door lezen. Dat probleem is Claudine's eenzaamheid. Je voelt het vooral als ze over thuis schrijft: ze woont samen met haar vader, die malacoloog is (slakkendeskundige) en haar liefdevol verwaarloost. Terwijl hij zich terugtrekt in zijn studeerkamer, speelt zij met haar kat Fanchette of ze zwerft in haar eentje door de bossen. Alleen op die momenten is ze kwetsbaar en niet meer de stoere alleskunner. Het zijn ook meteen de mooiste scènes uit dit eerste deel.
Hoe vermakelijkClaudine naar schoolook is, ik las het toch vooral als een prelude op de vervolgdelen. InClaudine in Parijszijn de probleemloze jaren namelijk voorbij en gaat het echt beginnen. Ze is met haar vader en de huishoudster (twee schitterende personages die me voortdurend aan het lachen brachten) verhuisd naar Parijs. Ze mist het dorp van haar jeugd. Ze voelt zich opgesloten in het kleine stadse appartement en verlangt ernaar om weer in haar eentje door de bossen te zwerven. Op straat wordt ze lastiggevallen door mannen.
Zo makkelijk als ze zich vroeger redde op school, zo zwaar en moeilijk heeft ze het nu in de stad. Als lezer leef je daarom veel meer met haar mee dan in het eerste deel.
Claudine raakt bevriend met haar neef Marcel. Zij is een meisje dat eruitziet als een jongen en hij een jongen met een meisjesgezicht. Claudine's kracht en onafhankelijkheid hadden haar ervan moeten weerhouden om voor de charmes van Marcels onaangename vader te vallen. Maar helaas. Ze wéét dat hij onbetrouwbaar is. En toch laat ze zich door hem inpalmen. Voor het eerst treft ze iemand die haar de baas is.
In de wereld van Colette zijn mannen ofwel sympathieke maar eenzelvige onbenullen of het zijn charmante, onbetrouwbare alfamannen, zoals de vader van Marcel. En vrouwen zijn eveneens onbetrouwbaar. Claudine kan eigenlijk alleen op aan van zichzelf.
De waarde van de Claudine-romans zit 'm niet zozeer in het licht banale verhaal maar veeleer in de humor en verteltrant van Colette. Bijna op elke pagina van de eerste twee boeken staat wel een geestige, scherpzinnige zin die het aanstrepen waard is. Het is de esprit van Colette die deze romans zo prachtig maakt.
Het derde deel is veel serieuzer dan de eerste twee delen, en ook het aangrijpendst. Er is weinig meer over van Claudine's vrolijke vitaliteit. Er is een tenenkrommende scène waarin Claudine en haar man schoolmeisjes verleiden. Als ze hem een kusje geven, geeft hij ze een snoepje. Claudine wéét dat ze door haar man verdorven raakt - maar ze kan zich er niet tegen verzetten.
Hij bedriegt haar met hun gemeenschappelijke minnares. Als Claudine hen eindelijk betrapt (de lezer heeft het allang door) vlucht ze bevrijd maar ongelukkig terug naar haar geboortedorp. Terug naar haar vader, haar kat en haar huishoudster. En vooral ook terug naar de bossen die het dorp omringen. Daar hoort ze thuis, niet in Parijs. Die laatste 25 bladzijden vanClaudine getrouwdzijn ontroerend en eenvoudigweg schitterend.
Kiki Coumans wijst in haar voorwoord bijDe eerste keer dat ik mijn hoed verloor(2017), een verzameling autobiografische teksten van Colette, op de verwantschap met Proust. Het is inderdaad ongelooflijk hoezeer ze over dezelfde thema's schreven (weliswaar ieder op hun eigen manier) en ook hoe hun visie op het leven en de medemens overeenkwam.
Proust komt nog even langs inClaudine getrouwd. Colette omschrijft hem als 'een knappe jonge schrijver. Mooie ogen. Wel een tikje ontstoken, maar ach.' Hij zegt: 'Ach, uw dagdroom is die van het kind Narcissus, het is zijn ziel, vervuld van zinnelijkheid en verbittering...'
Waarop Claudine antwoordt: '"Mijnheer", zei ik resoluut, "u raaskalt. Mijn ziel is uitsluitend vervuld van bruine bonen en gerookte spekjes."'
Claudine is een personage om in je hart te sluiten.
COLETTE Claudine in Parijs Vertaald door Gerda Baardman. Uitgeverij Van Maaskant Haun, 160 blz. COLETTE Claudine op school Vertaald door Gerda Baardman. Uitgeverij Van Maaskant Haun, 244 blz. COLETTE Claudine getrouwd Vertaald door Gerda Baardman. Uitgeverij Van Maaskant Haun, 200 blz.