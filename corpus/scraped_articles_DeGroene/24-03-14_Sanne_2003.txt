Sanne (2003)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Ik ben van nature bang aangelegd. Niet eten was voor mij een manier om niet bezig te hoeven zijn met die angst. Op mijn negende ben ik psychologisch getest. Daar rolde de diagnose obsessieve-compulsieve stoornis uit. Ik bleek hoogbegaafd, maar naast angstig ook dwangmatig. Ik had last van tics. Daar is niet zoveel aan te doen, die stoornis zal altijd bij me horen. Het was gelukkig thuis geen taboe. Ik heb me in dat opzicht altijd begrepen gevoeld.
Toen ik twaalf was, vloog de auto waarin ik zat in brand. Passanten wisten het vuur tijdig te blussen, maar die gebeurtenis heeft een grote impact op me gehad. Ik durfde geen lampen meer aan te doen, in de auto te zitten of in de keuken te zijn. Ik begon van alles te vermijden. Een nichtje, ongeveer even oud als ik, kreeg in die tijd een eetstoornis. Dat greep me aan, maar ik vond het tegelijkertijd interessant. Ik begon ook minder te eten. Het afvallen kon ik afschuiven op de schildklierontsteking waarmee ik kampte. Maar mijn psycholoog had al snel door dat het om een eetprobleem ging. De huisarts en de diëtist hebben me toen geholpen en even ging het goed. Ik hield me aan de eetlijsten maar omdat die onderliggende problemen niet werden aangepakt viel ik al snel terug. En toen ging het bergafwaarts. Ik raakte ondervoed. De psycholoog trok zich terug, want ik was lichamelijk te slecht voor psychische hulp. Ik belandde in het ziekenhuis, en daarna via een spoedopname in een kliniek.
Ik was een zombie. Ik ging niet meer naar school want was te lang uit de running geweest om het jaar nog te kunnen halen. Het beleid in de kliniek was puur gericht op aankomen. Elke week een halve tot een hele kilo, maar dat lukte niet. Ik had er een enorme weerstand tegen. Dat is het erge van die ziekte. Je wil er goed in zijn, hoe gek dat ook klinkt. Toen ook gezinsbehandeling niet bleek te werken, is er een klinische noodopname geregeld. Normaal gesproken is dat voor een paar dagen, om uit de gevarenzone te komen, maar ik heb er zes weken gezeten. In de kliniek heb ik allemaal verkeerde dingen geleerd van die andere meiden: superlangzaam eten, je brood in honderd stukjes snijden. We streden om het laagste gewicht. Die ziekte is zo gericht op competitie. Wel is in die kliniek ook de omslag gekomen. De motivatie om lichamelijk gezond te worden. Ik wilde weer mee kunnen doen aan leuke dingen.
Na mijn opname heb ik mijn leven weer stukje bij beetje terug gekregen. Een leven dat niet meer beheerst wordt door een monster en waarin ik langzaam leer om gelukkig te zijn.
Bo (1993)
Afgelopen oktober was ik voor het eerst in lange tijd ziekenhuisvrij, en binnenkort ga ik na zestien jaar uit de zorg. Ik ben toe aan beslissingen nemen zonder dat ik hoef te overleggen. In de voorstelling zit de zin: 'Hoe doe je dat? Leven.' Ik denk dat ik lang naar het antwoord gezocht heb. Iedereen leek een gebruiksaanwijzing te hebben behalve ik. Aan mijn eetstoornis ligt schuldgevoel ten grondslag. Een intergenerationeel trauma. Ik kom uit een joodse familie met een zware geschiedenis. Daardoor had ik lang het gevoel dat ik er niet echt mag zijn. Daarnaast heb ik ADHD. Ik voelde als kind niet aan dat ik in een volle klas beter niet de hele tijd verhalen kon vertellen of liedjes zingen. Ik wist wel dat ik iets fout deed, maar niet wat. Het maakte me onzeker.
Op de middelbare school kwam ik aanvankelijk niet goed mee. Op mijn twaalfde zijn we een jaar met het gezin naar Australië gegaan, en daar was ik gelukkig. Op een bepaald moment had ik met een vriendinnetje afgesproken om een week suikerloos te eten. Dat ging mij stukken beter af dan haar en daar is een zaadje geplant. Ik was ergens goed in. Terug in Nederland kreeg ik veel opmerkingen over mijn toegenomen gewicht. Ik voelde me onzeker in een nieuwe klas, onzeker in mijn lichaam. Ik schreef in mijn dagboek dat ik 'een verdrietje had in mijn buik' en niet zo goed wist wat ik met alles aan moest. Ik besloot toen op eigen kracht vier kilo af te vallen. Dat ging heel snel. Ik kreeg complimenten over mijn uiterlijk. Het voelde alsof afvallen de oplossing was voor veel van de problemen waar ik mee worstelde, dus ging ik door.
Het liep echt fout toen ik na mijn middelbare school voor een tussenjaar naar Australië ging. Ik at nauwelijks meer. Terug in Nederland werd ik direct opgenomen. Ik was zeventien. Bang om niet meer dun te zijn, om mijn kindertijd achter me te laten, voor seksualiteit. Tien jaar lang ging ik met tussenpozen van kliniek naar kliniek. Ik denk dat het zo lang duurde omdat ze er niet achterkwamen wat ik via eten probeerde te beheersen.
Op mijn 26ste ben ik naar een kliniek in Portugal gegaan. Een veilige, warme omgeving, en daar is voor het eerst het muurtje tussen mij en de wereld afgebroken. Zij stelden de juiste vragen. Het ging weinig over eten en veel meer over wie je bent als mens. Daar heb ik voor het eerst durven toegeven dat ik bang was voor het leven. Maar eenmaal thuis ging het mis omdat ik alleen maar meer vragen had en meer durfde voelen. Ik werd depressief en suïcidaal en de eetstoornis kreeg opnieuw de overhand. Daar schrok ik erg van.
Ik ben opgenomen op de psychiatrische afdeling van een ziekenhuis. Na mijn ontslag werd ik doorverwezen naar een instelling voor een 'behandeling op maat'. Zowel mijn eetstoornis als de onderliggende problematiek werden aangepakt. Na mijn vertrek belandde ik opnieuw in een diepe crisis. Ik voelde me zo verschrikkelijk alleen. De behandelende instelling heeft mij nooit in de steek gelaten en mede daardoor is herstel voor een belangrijk deel gelukt. Vorig jaar heb ik een kat genomen, Ziddle, en zij heeft me minder eenzaam gemaakt. Ook het feit dat ik tussen de opnamen door mijn studie Nederlands mocht blijven volgen, waar ik mijn beste vriendinnen leerde kennen, heeft me erg geholpen. Ik voel me nu volwassener, zelfstandiger, tevredener. Ik heb mijn eetstoornis niet nodig om geliefd of waardevol te zijn. Mijn halve leven heb ik onder een glazen stolp geleefd. Ik zag alles, maar maakte er geen deel van uit. Nu wel.