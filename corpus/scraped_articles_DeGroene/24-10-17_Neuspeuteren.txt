Neuspeuteren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
KUNST Pontormo
Soms valt je oog op een tekening, van Jacopo Carucci (1494-1556), bijvoorbeeld, meestal genoemd naar het dorp waar hij vandaan kwam: Pontormo. Een hypergetalenteerde kunstenaar, die Vasari bestempelde als 'een melancholieke en eenkennige jongeman'; Michelangelo zag zijn werk en zou toen hebben gezegd dat als de jonge kunstenaar zo door zou gaan 'hij zijn kunst tot in de hemel zal verheffen'. Hij werd beroemd in Florence (zelfs Maarten van Heemskerck ging nog naar zijn werk kijken, op de weg terug naar het noorden), maar Vasari's wat achterbakse karakterisering van een eenling met psychische problemen bleef kleven. Je herkent Pontormo snel: hij heeft de neiging zijn menselijke figuren en ook de hemelse te voorzien van langelijzige lichamen en holle oogkassen, alsof ze allemaal de zenuwen hebben, of anorexia.
In de tekening in rood krijt zie je echter twee gezonde jonge mannen, gekleed zoals Florentijnse schildersleerlingen er aan het begin van de zestiende eeuw uitzagen. Ze zitten losjes bij elkaar, de ene met uitgestrekt been, bladerend in een boek of een verzameling schetsen. Ook de andere heeft daar een hand in; met de vinger van zijn andere hand peutert hij in zijn neus.
Neuspeuterende schildersleerlingen zie je niet vaak. De tekening is echter vooral aardig omdat hij zich volgens de deskundige Maud Guichané bevindt tussen de zuiver persoonlijke registratie van iets doodgewoons en de aanzet tot een voorbereidende tekening, een soort voorschets voor iets groots. Pontormo tekende die jongens ogenschijnlijk zomaar, maar 't leidde toch tot iets; de gedraaide kop van de rechterfiguur is terug te vinden in deMaaltijd te Emmaüs(1525), nu in het Uffizi, Florence. De neuspeuteraar is bij de schets gebleven.
Dat zoiets is vastgelegd, informeel, speels en natuurlijk, was ongewoon, zelfs een beetje nieuw, Italianen hielden zich toen niet zo erg met het alledaagse in de kunsten bezig. Tekeningen als deze maakten deel uit van de 'voorraad' van een kunstenaar, een map met ideeën die hij bij zich hield, en niet deelde; pas na zijn dood raakten zulke bundels verspreid en werden tekeningen los verkocht. Kunsthistorici hebben er een fijne klus aan, vast te stellen of een tekening ook in een schilderij is terug te vinden. Daarvoor is nodig dat die tekeningen te zien zijn, gedigitaliseerd mag, maar liefst in het echt. Deze Pontormo komt uit het prentenkabinet van Museum Boijmans van Beuningen, waar ze d'r nog twee hebben, en wordt met een prachtige keuze uit dat kabinet tentoongesteld in de zalen van Fondation Custodia in Parijs. Het overzicht laat nog maar eens zien dat de Rotterdamse collectie van werkelijk uitzonderlijke kwaliteit is, en niet alleen omdat er een Michelangelo en een Leonardo in zitten: ook zo'n briljant moment van veranderend inzicht uit de lange kunstgeschiedenis is erin te vinden. Je moet er wel voor naar Parijs: Boijmans zelf is nog zeker zes, zeven jaar dicht. Het heeft tot begin oktober van dit jaar geduurd voor de Rotterdamse gemeenteraad eindelijk besloot de renovatie volledig te ondersteunen (CDA en ChristenUnie waren tegen).
Koen Kleijn
Tot 12 januari te zien in Fondation Custodia in Parijs