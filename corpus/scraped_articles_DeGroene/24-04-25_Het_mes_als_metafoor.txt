Het mes als metafoor

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
InNu in november,de debuutroman van Josephine Johnson uit 1934, is het onheil niet tegen te houden. De jonge schrijfster liep op haar tijd vooruit.
Met de huifkar vertrok het gezinHaldmarne uit de bewoonde wereld weg van St. Louis, Missouri, en betrok in de buurt van het dorp Union een boerderij. De vader, geen geboren boer, nam een hypotheek zonder zijn vrouw daarover in te lichten. De drie dochters Merle, Kerrin en Marget - de achterafverteller - moesten meehelpen. Zo begintNu in november(1934), de debuutroman van Josephine Johnson (1910-1990), die daarvoor een jaar later de Pulitzer Prize kreeg.
De wereld die de Haldmarnes achterlaten is die van de jaren twintig 'die in de knoop zat, in de war was en zichzelf overschreeuwde'. Het platteland waar het boerengezin probeert te overleven is weerbarstig met zijn rotsige grond, bossen en dreigende droogte. En dan heerst er nog de 'duistere kwelling van de adolescentie' en kalververliefdheid op een boerenknecht die de drie meisjes beknellen. Zo geformuleerd klinkt het alsofNu in novembereen draak van een boerenroman is, maar daar is geen sprake van. Marget, ook een scherpe natuurwaarnemer, ziet de mens als een plaag voor de aarde en beseft dat er naast de dagelijkse arbeid op en rond de boerderij vol kippen, varkens, koeien en paarden en bouwland nog een 'innerlijke zoektocht langs de rand van de duisternis bestaat'. En tijdens die tocht is er angst, zorg en hoop. De afbetaling van de hypotheek blijft een last, de 'gekte' van het oudste meisje Kerrin is onvoorspelbaar en langdurige droogte ligt op de loer.
Kerrin geeft dan wel les op het plattelandsschooltje met kinderen van 'heikneuters en pachtboertjes' en brengt zo broodnodig geld in, ze blijft een raadselachtig, explosief buitenbeentje binnen het gezin. Zij is vaak afwezig bij het avondeten, dwaalt in het donker rond en slaapt vaak in de schuur. Wat haar bezielt blijft ongrijpbaar. Voor de verjaardag van de vader heeft ze een mes gekocht (of gestolen?) en dat mes wordt een metafoor voor beginnende destructie: de hond gaat er als eerste aan. De nieuwe knecht, Grant, is een hardwerkende en wereldwijze man die zowel ondermijnt als ondersteunt. Hij zet vader Arnold Haldmarne aan mee te doen met een melkstaking tegen de lage prijzen, een staking die uiteindelijk niets oplevert: de banken in de stad blijven oppermachtig en de belastingdienst wenst geen uitstel van betaling. Melk weg laten stromen of weggeven in de stad? De boeren kunnen geen kant op. InNu is novemberis het crisis op alle fronten.
Langzaam maar zeker kruipt een groots onheil naderbij in de gedaante van de natuur: maandenlang blijft de regen uit met alle gevolgen van dien. Johnson beziet de hardnekkige droogte met oog voor het veranderende landschap. Daarin kwijnen zelfs de acacia's weg en weten alleen de wilgen te overleven. De eerdere bloei van hun boomgaarden beschrijft Johnson beeldend: 'als de pruimentakken in plaats van grauwigheid een witte vacht kregen en er een roze gloed over de perziken trok. Ik dacht er ook aan als de abrikozen roder werden en je vanaf de rand van de varkensveldjes in een dal vol witte rook keek, of eigenlijk een golf van witte druppeltjes waar de grote perenbomen stonden.' De droogte is een dodende aanwezigheid en laat het landschap en de geploegde akker verpulveren tot eendust bowl. De hoop op oogst vervliegt, de moestuin gaat eraan en de aardappels worden zwart 'als na een brand of strenge vorst. De komkommers trokken krom en rimpelden. De tomaten verrotten in hun bleke, stinkende vel. De bonen verbleekten tot ze geen kleur meer overhielden.'
Dat Johnson het woord 'brand' kiest is geen toeval. De vertelling smeulde al eerder. Er breekt brand uit, verraderlijk vuur dat de familie wil doven door greppels te graven, maar het onheil is niet tegen te houden. Toch eindigt de roman niet in minimalistische mineur. Hoe dan wel? Welk einde dan ook is geen einde, houdt verteller Marget vol. De nieuwe dag met moed tegemoet treden, is een nooit dovende hoop die haar kiem vindt in de natuur. Klinkt dat wee of sentimenteel? Johnson roept tegen het slot vanNu is novemberHenry David Thoreau aan als ze zich afvraagt hoe mensen hun geluksmomenten tussen het ploeteren en zwoegen kunnen vinden. 'Thoreau had gelijk. Hij had net zo goed gelijk als Jezus toen die zei:Wees ook volmaakt.En hij ging net zo goed ons verstand te boven.'
Josephine Johnson schreef haar eerste roman op de zolderkamer van haar moeders boerderij in Webster Grove, Missouri. Ze zat dus op de eerste rij toen de droogte in de jaren dertig toesloeg op het Amerikaanse platteland. Ze schreef nog verhalenbundels, drie romans en een natuurboek dat aan ThoreausWaldendoet denken:The Inland Island: A Year in Nature(1969). Daarin beschrijft ze het met de seizoenen veranderende landschap om haar eigen boerderij in Ohio, de eeuwige cyclus van opbloei en afbraak. Haar engagement, dat indirect inNu is novemberaanwezig is, spreekt ze uit in fragmenten over de burgerrechtenstrijd, de Vietnamoorlog, de urbanisatie die de natuur aantast en voortwoekerende milieuvervuiling. Het is een boek dat op een zeer concrete wijze vooruitloopt op wat we nu de klimaatcrisis noemen.
Niet minder dan terecht dus dat Johnsonuitgever Van Oorschot deze schrijfster weer onder de aandacht brengt en voor komend najaar de vertaling vanThe Inland Islandaankondigt.
De hoop op oogst vervliegt, de moestuin gaat eraan
JOSEPHINE JOHNSON Nu in november Vertaald door Lette Vos. Van Oorschot, 195 blz. prive archief | Josephine Johnson schreef een smeulende vertelling