Cynisch is leuker dan verdrietig

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 september 2022
Will you still love mewhen I'm no longer young and beautiful?Lana del Rey zong het in 2013 en het zal de afgelopen weken opnieuw door haar hoofd hebben gespookt toen een paparazzifoto van haar veranderde (ouder wordende, forsere) lichaam haatcomments op internet losmaakte.
Het is hetzelfde pijnlijke vraagstuk waarmee Olivia, de hoofdpersoon in debuutromanZuigertjevan Gwen van der Zwan, wordt geconfronteerd. Wanneer ze in de coronalockdown livestreamer wordt op het platform Twitch, merkt ze dat ze haar kijkersaantal kan verhogen door zich anders te kleden, zich zwaarder op te maken en meer van haar lichaam bloot te geven. Eerst geeft het haar een machtig gevoel en levert het haar veel geld op, maar het streamen wordt dwangmatig. Wanneer ze grens na grens overgaat, en na een mislukte borstvergroting en een eindeloze stroom aan internethaat bijna daadwerkelijk in de prostitutie belandt, staat Olivia oog in oog met dit besef: mannen willen haar helemaal niet om wie ze is, maar om hoe ze eruitziet.
Tegelijkertijd blijkt de Romeo-en-Juliaromance tussen haar en haar vriendje Levi toch niet zo idyllisch als in het begin. Toen Olivia naar de Bijlmer verhuisde in het kader van een gentrificatieproject, werd ze naast de 'kousenband op het Anton de Komplein' ook smoorverliefd op Levi, die zwart is en vuilnisman en al zijn hele leven in de Bijlmer woont. Zijn drugsgebruik en haar digitale aandachtverslaving vreten aan hun relatie, en zij ziet steeds grotere verschillen tussen haar achtergrond en die van Levi. Zijn schulden en uitzichtloosheid benauwen haar. Zo romantisch is de Bijlmer ineens niet meer, die is nu vooral 'net zo ongetemd als zij zich vanbinnen voelt'.
Deprimerend besef volgt deprimerend besef op voor Olivia, die (door de dood van haar moeder?) nog weinig schoonheid ziet in de wereld: dat het internet onzekerheden in de hand werkt, dat je lichaam verkopen voor likes en volgers verdomd veel lijkt op je lichaam fysiek verkopen, dat het vrouwenlichaam sowieso een product is, dat jong en mooi zijn eindig is, dat liefde en vriendschap toch niet alles overwint, dat niemand vrij is van vooroordelen. Pessimistische inkoppertjes, waarover het de lezer niet echt lukt om kwaad te worden. Olivia heeft geen oplossingen. Op een gegeven moment realiseert ze zich 'dat ze het fijn vindt dat ze cynisch is geworden', want 'cynisch is leuker dan verdrietig'. Ja, leuker voor haar, maar als lezer blijf je een beetje verloren in Olivia's wereld van grauw cynisme, waarin niets nog hoop biedt op ontsnapping naar iets mooiers of oprechters.
Net als in de debuten van Tobi Lakmaker en Nikki Dekker is inZuigertjede hoofdpersoon een versie van de auteur, niet alleen in de zin dat ieder romanpersonage dat is, maar op zo'n postmoderne manier, met dezelfde naam. In de afsluitende scène heet Olivia plotseling niet Olivia meer, maar 'Gwen van der Zwan die boeken schrijft over maatschappelijke misstanden omdat anders niemand haar wil uitgeven', en spreekt Gwen zichzelf bestraffend toe over de (inderdaad vrij stuitende) manier waarop ze over Levi heeft geschreven, als een exotische ander die gered moet worden. Er bestaan (al dan niet goede) redenen om een roman op deze manier in te richten. De schrijfster wil bijvoorbeeld, door met geweld de leeservaring te doorbreken, een commentaar leveren op de ontoereikendheid van taal om de menselijke ervaring te beschrijven. Of ze wil simpelweg afstand nemen waardoor het grote drama weer tot een klein drama krimpt, het was maar een verhaaltje en we kunnen erom lachen.
Maar een probleem dat dit soort autofictie blijkbaar met zich meebrengt is dat de schrijfster, die zichzelf met haar hoofdpersonage heeft vereenzelvigd, zich daardoor verplicht voelt haar opvattingen krampachtig van context te voorzien, en haar stijl- en plotkeuzes alvast te bekritiseren, snel, vlug, voordat anderen het doen. Er spreekt een onnodige onzekerheid uit, omdat de vaart van het middenstuk vanZuigertjeverloren gaat en de roman met een sisser afloopt.
Zelfanalyse levert bovendien een hinderlijk schrijven-over-schrijven op: alsof je een kaartje hebt gekocht voor een voorstelling en de actrice op het podium stopt met spelen om te roepen dat het allemaal niet echt is, hoor, en bovendien heel hard werken, en dat ze eigenlijk helemaal geen zin heeft om hier te zijn. Schrijven is moeilijk, ja, maar de mensen die dat voor hun werk doen mogen God op hun blote knieën bedanken, of op z'n allerminst de verleiding weerstaan om de lezer om sympathie te vragen voor de ontberingen van de schrijver.
Een kleine nuancering: datZuigertjenu de wind van voren krijgt is niet omdat dit debuut hardere kritiek verdient dan andere debuten, maar omdat mij nu duidelijk wordt wat me dwars zat bij het lezen van de vergelijkbare romans van de afgelopen tijd. Er zitten desondanks sterke elementen inZuigertje:de dialogen zijn hard en eerlijk, naarmate het verhaal vordert versnelt de vertelling toch de hartslag en ontpopt Olivia zich tot een opwindend, angstaanjagend hoofdpersonage, impulsief en hongerig, op zoek naar iets waarvan de lezer al weet dat ze het nooit krijgen zal.
De dialogen zijn hard en eerlijk, naarmate het verhaal vordert versnelt de vertelling toch de hartslag
Merlijn Doomernik | Gwen van der Zwan doorbreekt de leeservaring met geweld GWEN VAN DER ZWAN Zuigertje Uitgeverij Pluim, 256 blz.