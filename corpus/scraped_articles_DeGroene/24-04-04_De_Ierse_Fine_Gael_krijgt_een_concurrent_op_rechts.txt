De Ierse Fine Gael krijgt een concurrent op rechts

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
Dublin- Wandelend over de kliffen van Howth, een schiereiland net ten noordoosten van Dublin, passeerde ik op Eerste Paasdag het huis waar William Butler Yeats als tiener begon te dichten. Balscadden House kijkt uit over de Ierse Zee en het vogeleiland Ireland's Eye dat als een poortwachter voor de haven van het tot villadorp verworden vissersdorp ligt.
Yeats was een telg van een artistieke AngloIerse familie, maar groeide uit tot de dichter van het Ierse nationalisme en de bijbehorende onafhankelijkheid. De romanticus nam zelfs zitting in de eerste Ierse Senaat. In de jaren dertig kreeg de naam van Yeats een bruin tintje door zijn flirt met het fascisme. Kort voor de Tweede Wereldoorlog overleed hij in Frankrijk. Yeats' liefde voor de mythes en de traditionele levenswijze van zijn leeftijdsgenoten, de vissers voorop, tarten nog steeds de fantasie, zeker op het platteland.
In de geest van Yeats werd eind vorig jaar een nieuwe politieke partij opgericht, Independent Ireland, een groepering bestaande uit onafhankelijke Kamerleden uit het zuiden en westen van het katholieke eiland. Het is een rechts-conservatieve partij voor boeren en andere traditioneel ingestelde plattelandsbewoners voor wie de moderniseringen van de afgelopen decennia iets te snel zijn gegaan. Immigratie is een andere steen des aanstoots.
De nieuwe partij moet weinig hebben van de nieuwe premier, Simon Harris. Deze 37 jaar oude Fine Gael-leider is de opvolger van Leo Varadkar, die ten val kwam na twee verloren referenda over het moderniseren van de grondwet. 'Mensen zijn sterk gefrustreerd met partijen als Fine Gael en Fianna FÃ¡il, en niet iedereen wil voor Sinn Fein stemmen en ik wil hun een comfortabel en werkbaar alternatief bieden', legde Michael Collins uit, de oprichter van Independent Ireland.
Premier Harris, door zijn behendigheid op sociale media de 'TikTok Taoiseach' genoemd, heeft zijn pijlen gericht op Sinn Fein, de linksnationalistische oppositiepartij die de volgende verkiezingen hoopt te winnen. Zo zei hij de Ierse vlag te willen heroveren die door Sinn Fein pas over de lijkkist van een ira-terrorist was gedrapeerd. Maar Sinn Fein is tegenwoordig vooral geliefd in Dublin. De ware concurrent van de tiktokker kan zich weleens in de graafschappen bevinden, in het land waar Yeats over dichtte. Het land ook met traag internetbereik.