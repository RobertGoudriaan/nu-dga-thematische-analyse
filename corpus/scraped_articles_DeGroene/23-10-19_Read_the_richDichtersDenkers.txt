Read the rich Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Wat zijn de meest memorabele rijke stinkerds uit de literatuurgeschiedenis? En hoe wordt de kloof tussen klassen zoal weergegeven?
Hoeveel een karaf wijn kost
Ooit schreef D.H. Lawrence een tachtig pagina's tellende inleiding bij een memoir van de onbekende, en onbeduidende, schrijver Maurice Magnus. Dankzij schrijver en Lawrencekenner Geoff Dyer, die een paar jaar geleden een selectie maakte van diens meer essayistische werk, staat die inleiding niet langer alleen in Magnus' obscure boekMemoirs of the Foreign Legion(1924), maar is deze voor iedereen binnen handbereik. Wat een geluk: het is Lawrence op zijn grappigst, vileinst en larmoyantst. Hij zet Magnus neer als een wannabe-gentleman, uitvreter en oplichter van de ergste soort, die blijft zeuren en bedelen om geld en aandacht.
Lawrence ontmoet hem toevallig, via een kennis, in Italië, en komt niet meer van hem af nadat hij hem in een moment van medelijden wat geld opstuurt. De rest van het verslag leest als een vreemdsoortig reisverhaal, kriskras door Italië, in treinen en op boten, van een klooster aan de voet van de Alpen tot in Taormina, Sicilië. Waar Lawrence ook gaat, Magnus is daar altijd ook in zijn kielzog. Anders dan Lawrence reist hij eersteklas, slaapt hij in de duurste hotels en kleedt hij zich als een heer van stand. Hij mag een spoor van schulden nalaten en op de vlucht zijn voor de politie, hij kijkt alsnog neer op de zuinigheid van Lawrence, die volgens hem niet weet wat leven betekent. Lawrence, op zijn beurt, noemt Magnus (die homoseksueel is)'a little smart man of the shabby world', 'a rabid woman-hater', 'an impossible little person'en'a half-gentleman'.Hij is volgens Lawrence iemand zonder kern, een verloren ziel waar je alleen minachting en medelijden voor kunt voelen. Op iedere pagina gaat het over geld: over hoeveel een karaf wijn kost, een overnachting, een treinkaartje. Minutieus houdt Lawrence het allemaal bij, er lijkt maar geen einde te komen aan de herhalingen en het gezeur, en gek genoeg is dat precies wat het stuk zo goed maakt. Ga door, denk je, maak alsjeblieft nog een omweg, leen die man nog een paar honderd lire, houd hem in leven! Maar,alas:nog geen jaar na de ontmoeting moet Lawrence vernemen van Magnus' dood. In het nauw gedreven door zijn schuldeisers dronk hij een fles vergif leeg op zijn hotelkamer in Malta.
Op andere plekken schreef Lawrence, de mijnwerkerszoon, directer en ondubbelzinniger over de gruwel en onrechtvaardigheid van industrialisatie en kapitalisme - zie bijvoorbeeldLady Chatterly's Lover,of zijn beroemde essayReturn to Bestwood,waarin hij terugkeert naar zijn geboorteplaats om daar een verwoeste natuur en een ontzielde arbeidersklasse aan te treffen. In zijn herinneringen aan Maurice Magnus komt in die ene persoon alles samen wat Lawrence verfoeide aan een kapitalistische manier van leven, waarbij geld wordt verbrand als kolen. Hier geen grote, verheven woorden, maar een zee van kleinigheden. Wanneer ze, bij de kloosterpoorten, een oude boer treffen, begint Magnus over de verschrikkelijke gelijkheid die 'tegenwoordig' geldt als ideaal.
'And he bridled like a little turkey-cock on his hind legs',merkt Lawrence op, voordat hij de vernietigende woorden spreekt. Nee, hij gelooft ook niet in gelijkheid, maar het is de vraag waarin echte superioriteit gelegen is.
Niña Weijers D.H. LAWRENCEThe Bad Side of BooksNew York Review Books, 2019. Samengesteld en ingeleid door Geoff Dyer
Niets meer te winnen
Een schitterende verwezenlijking van welvaart en macht; lang, dun en 27 jaar oud. Ik heb het over de naamloze hoofdpersoon uit Ottessa Moshfegh'sMijn jaar van rust en kalmte(2018), dat zich afspeelt in New York in 2001. Ik heb het dus natuurlijk óók over het World Trade Center, dat zich op de achtergrond van dit verhaal bevindt als een piramide van kristallen champagnecoupes op een feest: je weet dat het uiteindelijk verkeerd moet gaan.
Het New York van Moshfegh heeft zich uit louter verwende verveling afgewend van alles wat warm, echt of menselijk is. De rijke jonge mensen, van wie er veel op kosten van hun ouders in New York wonen, klampen zich vast aan oppervlakkigheden om hun leven nog betekenis te geven nu ze het in feite hebben uitgespeeld. De Wall Street-klootzak met wie de verteller een verhouding heeft, zoekt het in een afgetraind lijf, dure restaurants en liefdeloze seks. De kunstenaarstypes die ze tegenkomt bij haar galeriebaantje zoeken het in vederlichte maatschappijkritiek, 'ironische' kunst en modieuze geestesziektes.
Zelfs spullen beginnen hun aantrekkingskracht te verliezen - de consumptiemaatschappij heeft zich inmiddels gericht op ideeën. 'De markt is zich van emotie af aan het bewegen', zegt de galeriehouder. 'Nu gaat het allemaal om proces en ideeën enbranding.'
Voor de verteller is er simpelweg niets meer te winnen in dit leven. De enige momenten waarop ze gelukkig is, zijn de uren dat ze slaapt. Veertien, vijftien uur per dag. Ze verlangt naar een nieuw, ander leven, een wedergeboorte, en is ervan overtuigd dat ze die kan bereiken als ze aan een stuk door zou kunnen slapen. Een louche therapeut en de Amerikaanse vrijgevigheid wat psychofarmaceutica betreft, leveren haar een stroom aan slaappillen, spierverslappers en antipsychotica op waardoor ze in een winterslaap kan verdwijnen.
De verschillen tussen arm en rijk zijn schrijnend en worden door de verteller tussen neus en lippen door genoemd: de au pairs die hun lunches verpakken in verfrommelde tasjes van luxemerken, de portier van haar flat wiens naam ze na vijf jaar nog steeds niet weet. De verteller voelt het schrijnen, maar eigenlijk kan het haar niets schelen, haar eigen wedergeboortevraagstuk is belangrijker. Eigenlijk verlangt ze ernaar om van haar voorrechten af te zijn: ze voelt een afstand tussen 'de verwende wasp die ik was' en 'de zwerver die ik had moeten zijn, als ik er de moed voor had gehad'.
Wanstaltig, natuurlijk. Als lezer heb je een hekel aan haar, ze is geen haar beter dan die ironische kunstenaars die zich depressies hebben aangemeten. Het moet daarom zijn dat Moshfegh haar toch een tragische jeugd heeft gegeven, met kille ouders die vroeg doodgingen. Alsof ze, nadat ze de klassenwoede heeft opgeschuimd tot een hoogtepunt, het de lezer toch niet gunt om haar ongebreideld te haten. Alsof ze wil zeggen: zij, en die torens, en New York, zijn niet alleen symbolen van twintigste-eeuwse excessen. Ze zitten vol met menselijkheid, niet vergeten.
Charlotte Remarque OTTESSA MOSHFEGHMijn jaar van rust en kalmteHollands Diep, 2018.Vertaald door Lidwien Beekman en Tjadine Stheeman
De aanstootgevendste armoede
Bij de grondleggers van het marxisme, Karl Marx en Friedrich Engels, was van klassenhaat geen sprake; bij nogal wat van hun volgelingen des te meer. Het pamflet dat de jeugdige hemelbestormers - de een 27, de ander 29 - in 1848 de wereld instuurden, loopt over van de, zij het ambivalente, lof voor de bourgeoisie. Nederland mocht gebukt gaan onder een lamlendige Jan Salie-geest, inHet communistisch manifestwas daarvan niets te merken, integendeel, daar zagen de auteurs een onstuitbaar dynamische, progressieve, prometheïsche geest aan het werk, dezelfde die het klassiek geschoolde retorische vernuft van de briljante gymnasiast Marx zijn profetische allure gaf.
'Waar de bourgeoisie aan de heerschappij is gekomen, heeft zij alle feodale, patriarchale, idyllische omstandigheden vernietigd. (...) Door de snelle verbetering van alle productie-instrumenten en door de grenzeloze vergemakkelijking van alle vormen van communicatie sleurt de bourgeoisie alle naties, zelfs de meest barbaarse, de civilisatie binnen.' Maar ze heeft ook 'de heilige huiver van de vrome dweepzucht, van de ridderlijke geest, van de spitsburgerlijke weemoed verdronken in het ijskoude water van de egoïstische berekening. (...) Ze heeft, in één woord gezegd, de door godsdienstige en politieke illusies verhulde uitbuiting vervangen door de openlijke, schaamteloze, directe en onverbloemde uitbuiting.' De strijd die daarvan het noodzakelijke gevolg is, zal er uiteindelijk toe leiden dat 'de oude burgerlijke samenleving met haar klassen en klassentegenstellingen wordt opgevolgd door een associatie waarin de vrije ontwikkeling van eenieder voorwaarde is voor de vrije ontwikkeling van allen'.
Zeker, het is grote-stappensnel-thuis, maar van klassenhaat is geen sprake. Dat was evenmin het geval in het boek van Engels dat als de empirische basis van het manifest mag worden beschouwd. Als zoon van een rijke textielfabrikant was hij op zijn twintigste al een paar maal naar een fabriek in Manchester gereisd, toen hij in 1844, getroffen door de ellendige omstandigheden van de arbeiders, een langere studiereis naar Engeland ondernam, ditmaal ook naar Londen en andere grote steden. Het vierhonderd pagina's tellende, bewogen en zeer gedetailleerde verslag dat hij daarvan in minder dan vijf maanden schreef,Die Lage der arbeitenden Klasse in England,geldt nog altijd als een literair-sociologisch meesterstuk. Verwondering, verbazing, verontwaardiging over de exorbitante rijkdom pal naast de aanstootgevendste armoede; in die zin een prefiguratie van Ben Judahs onthutsendeDit is Londen(2017), maar geen onversneden klassenhaat.
Die treffen we een paar decennia later wel ruimschoots aan in het industrieel achtergebleven Rusland, het meest geprononceerd in de geschriften van de anarchist Bakoenin, die de heilige zaak van de vernietiging predikt, van sociale systemen evengoed als van mensen - in de surrealistische bohème van Parijs werd zijnRevolutionaire catechismusniettemin gretig geciteerd. Lenin deed er nog een schepje bovenop. De strijd tegen de barbarij moest zich bedienen van barbaarse methoden. Het revolutionaire engagement kon niet zonder haat en wraaklust, het doden van de klassenvijand was een plicht, genocidale zuivering het legitieme doel.
Lenins latere geestverwanten hebben dat programma zoals bekend op grote schaal uitgevoerd en doen dat tot op de dag van vandaag. In hun heilstaten hebben zij, onder het machteloos toeziend oog van het wankelende Westen, de betekenis van het woord 'klassenhaat' uitgebreid tot een alle grenzen overschrijdende, algehele mensenhaat - als een bittere parodie op de klasseloze maatschappij, de associatie van vrije mensen, die Marx en Engels voor ogen stond.
Cyrille Oﬀermans KARL MARX EN FRIEDRICH ENGELSHet communistisch manifestUitgeverij Vantilt, 2015.Vertaald door Hans Driessen
Oplichters, graaiers, onderdrukkers
Over B. Traven (1890?-1969) bestaat nog steeds onduidelijkheid. Was het de Duitse anarchist Tip Marugg, die ooit naar Mexico vluchtte, of toch Ret Marut? Het debat is nog niet voorbij (zie vooral het Duitstalige Wikipedia-lemma). Hij schreef een stuk of vijftien romans (in het Duits), waarbij vooral die over de boerenopstanden in Mexico er wat mij betreft bovenuit steken. Allemaal vertaald, met titels alsEen brug in het oerwoud(1929),De opstand der gehangenen(1936),De ossekar(1931) enEen generaal uit de wildernis(1940). Je kunt ze nog steeds op boekenmarkten voor een euro vinden (snel kopen!).
Traven valt altijd met de deur in huis. Neem het begin van het prachtigeEen generaal uit de wildernis.'Tierra y libertad!Met deze strijdkreet kwam een leger Indianen op marscheren uit de jungle in het zuiden van de republiek om de dictator omver te werpen en te strijden voor grond en vrijheid.' Vervolgens besteedt Traven enkele ronkende zinnen aan het vuur en de kracht waarmee de Indianen, 'door eenzelfde wil bezield', aan hun opstand begonnen. '(...) want diep in zijn ziel had hij(de opstandige indiaan - kth)het gevoel, dat die kreet een gebed was, zijn aller eigenste en persoonlijkste gebed.' Maar even verderop op dezelfde eerste bladzijde begint de verteller (die bij Traven altijd net doet alsof hij de gebeurtenissen van buitenaf bekijkt) al twijfel te zaaien. 'Het was dan ook heel goed mogelijk, dat deze strijdkreet van deze opstandige Indianen bij nadere beschouwing niet veel meer zou blijken te behelzen dan woorden zonder inhoud.'
Traven is op de hand van de 'Indianen', dat staat vast, de grootgrondbezitters zet hij altijd neer als oplichters, graaiers en meedogenloze onderdrukkers, maar de opstandelingen zijn bij hem niet de edele helden die wij linkse lezers er graag van zouden maken. Opstandelingenleiders gaan altijd onder in goede bedoelingen, naïef idealisme en onderlinge machtstrijd. Traven is een ironicus die balanceert op de rand van het cynisme, hij is geen meeprater en gladstrijker, juist dat maakt zijn romans bittermooi, aangrijpend, soms gruwelijk en vaak geestig en doortrapt. Literatuur dus, geen propaganda, daarom stijgt hij ver uit boven het ook nu nog gebruikelijke goede-bedoelingen-idealisme van de geëngageerde roman. Geen pamﬂettenproza dus.
Maar nogmaals, laat daarover geen twijfel bestaan: zijn hart ligt bij de opstandelingen. In veel van zijn romans laat hij gedetailleerd zien hoe kleine boeren gedwongen worden in dienst te treden bij grootgrondbezitters, hoe dat hun arbeidskracht en levenslust ondermijnt en wat het betekent voor hun levensgevoel. Hij maakt via overtuigende personages zichtbaar hoe dat in z'n werk gaat en hoe uiteindelijk de kleine boeren daartegen (altijd tevergeefs) in opstand komen. Zijn romans zijn te lezen als toelichtingen bij marxistische opvattingen over bezit en kapitaal, het zijn uitbeeldingen. Maar nooit traktaten. Travens bittere pen, zijn gevoel voor historische groeiprocessen, voor woede die in machteloosheid omslaat, maakt er grote literatuur van.
Kees 't Hart B. TRAVENEen generaal uit de wildernisMeulenhoﬀ, 1982.Vertaald door P. Voogd
Winkelvoorraden bedorven slagroomsoezen
De sociologie van het huisvuil is niet iets waar ik dagelijks over pieker, maar nu ik bij de statiegeldautomaat geregeld moet aansluiten achter barstensvolle vuilniszakken vol glas en blik, geraapt door stadsgenoten die er lang niet altijd uitzien als archetypische daklozen, denk ik steeds vaker aan Alexandre, alias de Dandy van de Vuilnisbelt. Hij is een van de hoofdpersonen uitDe meteoren(1975) van Michel Tournier (1924-2016). Die roman gaat over heel veel, en is hier en daar wat al te cerebraal-ﬁlosoﬁsch, maar blijft overeind door deze onvergetelijke, excentrieke ﬁguur, aanvankelijk bedoeld als ondergeschikt bijpersonage.
Alexandre, telg uit een rijk geslacht van handelaren in textiel en confectie, erft kort voor de Tweede Wereldoorlog de heerschappij over een afvalbedrijf, vuilnisbelten verspreid over zes grote steden. In een kostuum van ivoor en zijde bestiert hij dit bedrijf, en laat intussen allerlei bespiegelingen op de lezer los, vol tegenintuïtieve observaties over armoede en rijkdom. Zo zou de arme veel meer afval produceren dan de rijke, drie keer zoveel eten, zich dikker kleden, en aartsconservatief stemmen omdat hij bij de kleine burgerij wil behoren.
De eigentijdse lezer is vertrouwd met het idee dat juist rijksten vervuilen, en de armsten de prijs betalen, en omdat Alexandre een bij uitstek onbetrouwbare verteller is, raak je een beetje in verwarring door zijn redenaties vol bravoure, mini-essays met een houellebecqiaanse air van onweerlegbaarheid. Het mooie is dat deze roman doet wat een roman hoort te doen: geen voorspelbare stellingname, niet nog eens clichématig erin rammen hoe verschrikkelijk en onrechtvaardig de kloof is tussen arm en rijk. Dat weten we al, daar lezen we geen ﬁctie voor.
Tournier zoekt geen maatschappelijke of journalistieke waarheid, maar hij formuleert een nieuwe mythe, in een stem die zo overrompelend is dat je gedwongen wordt je ertoe te verhouden. Alles zet Alexandre op z'n kop. Grotesk en gruwelijk zijn de scènes die in de oorlog spelen. De vuilnistrein brengt honderden lijken van honden, achtergelaten door Parijzenaars die de stad ontvluchtten, en afgemaakt door de Duitsers. Als de inwoners weer terugkeren volgt een stroom met volledige winkelvoorraden bedorven slagroomsoezen, schuimtaarten, luxe slagerswaren, de uitgebraakte exuberantie van een metropool in oorlogstijd. In goorheid evenaart dit de ﬁlmTriangle of Sadness(2022), met kotsende rijken op een vergaand cruiseschip. Maar daar slaat de satire plat in een eenduidige boodschap, die bij Tournier ontbreekt.
De gemeente Den Haag berichtte mij onlangs dat ik voortaan geen plastic meer apart hoef te scheiden en weg te brengen. De stad gaat over op machinale 'nascheiding'. Behalve in een aantal wijken, zoals de Vogelwijk en Belgisch Park. Waarom daar? De Dandy van de Vuilnisbelt zou het wel weten. Het zijn wijken met een bovenmodaal inkomen, waar de inwoners wél braaf hun plastic in een aparte container proppen die in hun riante voortuinen passen. Recyclen is een rechtse hobby.
Christiaan Weijts MICHEL TOURNIERDe meteorenMeulenhoﬀ, 1975Vertaald door Jeanne Holierhoek