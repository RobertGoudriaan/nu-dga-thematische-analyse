Het licht versus de duisternis De ijskast van Geert Wilders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Geert Wilders zou zijn islamstandpunten 'in de ijskast' hebben gezet. Maar zijn moslimhaat, een variant op het aloude thema van de kwaadaardige vijand, is springlevend. Waar is de zelfbenoemde islamoloog echt op uit?
In 1982, in een slaapzaalin een groezelig hotel in Caïro, kreeg een negentien jaar oude Geert Wilders een inzicht dat de rest van zijn leven zou bepalen. Na een partijtje voetbal met een paar Egyptische jongens was hij zo onverstandig geweest een glas kraanwater te drinken waardoor hij een diarreeaanval kreeg. Zwaar verzwakt lag hij op zijn bed te piekeren. Hoe was het mogelijk dat er zo'n contrast was tussen het schone, beschaafde Israël waar hij net vandaan kwam en het vieze, drukke Caïro waar alleen de oude piramides nog aan iets van beschaving deden denken? Plots realiseerde hij zich: het was de islam! Hoe kon het anders dat de ooit zo machtige Egyptische beschaving niet eens in staat was om een primaire voorziening als schoon water te leveren? De islam had tot verval, apathie en inertie geleid met onder meer een slecht waterleidingsysteem en veel zieke reizigers als resultaat.
De anekdote over zijn epifane moment in Caïro is te vinden in het in 2012 verschenenMarked for Death: Islam's War against the West and Me,het meest uitvoerige boek dat Wilders tot op heden heeft geschreven. Een boek dat nu actueler is dan ooit, nu de eenmanspartij van Wilders de grootste van het land is en regeringsverantwoordelijkheid draagt. Bijna driehonderd pagina's lang neemt Wilders de lezer mee langs zijn politiekeWerdegang.Behalve autobiografie isMarked for Deathdaarnaast tot op de dag van vandaag zijn meest diepgaande analyse van de islam als de gevaarlijke vijand die hij wil bestrijden.
Toen het boek in de lente van 2012 verscheen was er nauwelijks enige aandacht voor in Nederland. Een rondgang vanHP/De Tijdlangs enkele boekwinkels leverde een zeer schamel resultaat op en op bol.com was het boek evenmin te verkrijgen. Na de hype rond de documentaireFitnaen zijn gesneefde rol van gedoogpartner in het kabinet-Rutte I was Nederland even Wilders-moe. Een boek van de Venlose stokebrand over de islam? Dat was wel erg 2009!
Er waren andere zaken die in 2012 aandacht vroegen, zoals de eurocrisis. Maar ook de verschillende politieke comebacks die Wilders sindsdien maakte, met de monsterzege in 2023 als apotheose, heeft de aandacht voor het boek niet doen opleven. Een Nederlandse vertaling is er nooit gekomen - overigens wel een Hongaarse - waardoor het curieuze feit zich voordoet dat alleen wie de Engelse taal machtig is kennis kan nemen van dit traktaat van 's lands machtigste politicus die 'Nederland op 1' wil zetten. Wie een exemplaar wil bemachtigen is aangewezen op websites voor tweedehands boeken.
Hoewel Wilders zijn islamstandpunten, zoals dat heet, 'in de ijskast heeft gezet', blijftMarked for Deathinteressante en ook verontrustende lectuur. Al verschillende malen is immers gebleken dat de deur van die ijskast niet zo stevig dichtzit. Vlak voor kerst verklaarde Pieter Omtzigt in een interview dat hij tijdens de formatie alle zeilen moest bijzetten om een koranverbod van tafel te krijgen. Een dag later tikte Wilders koning Willem-Alexander op zijn vingers toen deze in zijn kersttoespraak had benadrukt dat ook Nederlandse moslims Nederland hun land mogen noemen. 'Nederland is van ons, trots op onze cultuur, onze gewoontes, onze tradities, het is ons land', reageerde Wilders op X. Moslims zouden eens mogen denken dat ze hier thuis zijn!
WieMarked for Deatherop naslaat, ontdekt hoe zwaarwegend en urgent dit onderwerp voor Wilders is. Zijn islamstandpunten mogen in de ijskast staan, ze blijven het granietharde fundament van zijn denken en handelen. Of zoals hij het zelf in een interview metDe Telegraafin 2015 zei: 'Mijn focus is altijd op de islam gericht. Nederland, buitenland, het is een existentieel probleem. Dat is waar ik mee opsta, en waar ik mee naar bed ga, dat is iedere seconde waar ik aan denk.'
Net als zijn in 2008 gelanceerdedocumentaireFitnaisMarked for Deathhet werk van een klokkenluider. De hele wereld moet worden gewaarschuwd voor een kwaadaardige vijand.'It is an ideology of global war',verzekert Wilders.'Since Islam has global ambitions, we are all in danger, and we should stand with every nation and every people that is threatened by jihad.'Vandaar ook de keuze voor het Engels: het betreft immers een internationaal probleem dat nog te weinig als zodanig wordt erkend. De kern van zijn betoog is dat de islam geen religie is, met allerlei stromingen en substromingen, maar een totalitaire ideologie die net als het communisme en het fascisme het leven en het gedrag van haar onderdanen geheel wil bepalen.
De islam is daar, zo legt Wilders uit, zelfs veel beter in geslaagd dan het communisme en fascisme, want het gedrag van moslims kan in zijn ogen voor een zeer groot deel vanuit de islam worden verklaard. Wie hun gedrag in heden en verleden wil begrijpen, moet zich wenden tot de koran, het commandocentrum van de islam. De vele voorschriften in de koran gelden als bevelen van Allah zelf en dienen zonder mitsen en maren te worden nagevolgd. Er is daarom in de loop van de tijd zoiets als een 'homo islamicus' ontstaan,
wereldburgers die zich volledig laten leiden door een voor één uitleg vatbare religie. Economische of sociaal-culturele verklaringen schuift hij terzijde of zijn in elk geval ondergeschikt.
Werkelijk onheilspellend wordt de analyse als Wilders - die meermaals claimt de koran van buiten te kennen - het belangrijkste voorschrift van de koran onthult, namelijk het verwerven van de wereldheerschappij en het onderwerpen van andere geloven en volkeren. De geschiedenis van de laatste vijftienhonderd jaar moet tegen die achtergrond worden geïnterpreteerd, zo stelt Wilders in zijn boek. Deze kan het best worden gezien als een aaneenschakeling van islamitische veroveringstochten die steevast gepaard gingen met veel bloedvergieten, plundering, verkrachting en slavernij. Tweemaal was het deze ideologie bijna gelukt om Europa aan zich te onderwerpen. De eerste islamitische invasie was in 732 door Karel Martel tot staan gebracht in Poitiers; de tweede begon in de vijftiende eeuw en werd pas in 1683 voor de poorten van Wenen afgeslagen door de Poolse koning Jan Sobieski.
Momenteel is de wereld volgens Wilders getuige van een derde islamitische invasie, die Europa moet veranderen in 'Eurabië'. Deze nieuwste invasie wordt volgens hem lang niet door iedereen erkend, aangezien de islam deze keer geen gebruik maakt van legers maar van sluwere tactieken. Allereerst is dat immigratie, waarbij de emigratie van de profeet en zijn volgelingen naar de Arabische stad Yathrib tot voorbeeld zou strekken. De tolerante joodse inwoners van Yathrib heetten hen welkom, waarop Mohammed en zijn volgelingen als dank de stad binnen de kortste keren overnamen met een politiek van intimidatie, geweld en plundering. Yathrib werd vervolgens omgedoopt in Medina, 'de stad van God'. Deze strategie van immigratie, intimidatie, geweld en plundering hebben moslims nadien veel toegepast en tegenwoordig passen zij haar wederom toe in Europa, waar hele wijken van grotere steden op deze wijze zijn 'overgenomen'. Marokkaanse draaideurcriminelen zijn vanuit dit perspectief geen ontspoorde raddraaiers maar moslimkolonisten en soldaten van de jihad die stukje bij beetje de publieke ruimte in bezit nemen Als inwoner van de Utrechtse wijk Kanaleneiland had Wilders dit proces met eigen ogen waargenomen.
Een andere methode waarmee de islam het Westen van binnenuit probeert te verzwakken is door massaal misbruik te maken van de verzorgingsstaat en zo veel mogelijk geld over te hevelen naar islamitische landen. Ongelovigen geld afhandig maken of extra belasting laten betalen (de zogenaamdejizya)is immers geen zonde maar juist een onderdeel van de heilige oorlog, zo weet de zelfbenoemde islamoloog Geert Wilders. Het relatief hoge percentage moslims dat gebruikmaakt van de voorzieningen van de verzorgingsstaat is niet zozeer het gevolg van hun gebrekkige scholing of zware werkomstandigheden, maar onderdeel van de jihad. Of zoals Wilders concludeert:'By viewing the world as Islam sees it, we come to understand why some Muslims consider it only natural to extract money out of the infidels, whether by robbing and raiding them or by making them pay jizya.'
Ten slotte is het moslims in de jihad toegestaan'to fool the infidels'. Dit concept vantaqiyyamaakt het mogelijk dat moslims in het belang van de Heilige Oorlog hun ware bedoelingen verbergen en zich een tijdlang naar buiten toe als volledig aangepaste inwoners presenteren. Zo slaagden sommige islamitische terroristen er lange tijd in om hun omgeving te doen geloven dat zij goed geïntegreerde burgers waren, terwijl zij ondertussen bezig waren met het voorbereiden van aanslagen. Vredesregelingen en wapenstilstanden worden eveneens als afleidingsmanoeuvres misbruikt om op krachten te komen en zich voor te breiden op nieuwe aanvallen.
Afgaande opMarked for Deathis de islam een ten diepste kwaadaardige ideologie die een heel repertoire aan middelen heeft om wereldheerschappij te bereiken.'Terrorism, atrocities, betrayal, deception, deceit, assassination and hostage-taking are all halal (permitted) because Muhammad himself set the "good" example',aldus Wilders. De taqiyya-doctrine impliceert bovendien dat de bedoelingen van moslims immer met wantrouwen moeten worden bekeken. Helaas is een geest van slapheid vaardig geworden over het Westen, na jarenlange indoctrinatie door de linkse, progressieve elites. Net als de joden van Yathrib ontvangen deze naïevelingen moslims vol hartelijkheid en plaveien zij met hun deugdzame intenties de weg naar de hel. Angst voor de islam, kritiek op het multiculturalisme en een afkeer van progressieve linkse politiek worden zo handig met elkaar verbonden in een apocalyptische theorie over de ondergang van het Westen. Toch is er hoop, zo schrijft Wilders in een slothoofdstuk dat een soorthappy endmoet bieden. Als nu de gewone trotse Europeanen de ogen openen voor het grote gevaar dat dreigt en vervolgens via de stembus afrekenen met de progressieve elites, kan de zon weer gaan schijnen. Daarbij is niet samenwerking in een zielloze Europese Unie, maar terugkeer naar de soevereine trotse natiestaat geboden. Zoals hij verschillende malen benadrukt:'The peoples of the free world can defend their liberties only if they can rally around the flag with which they identify.'
Met zijn onheilspellende visieop de islam als een totalitaire veroveringsideologie sloot Wilders aan bij een in die jaren sterk opkomend genre van islam-alarmisme. Zeker na de aanslagen van 11 september 2001 van moslim-fundamentalisten in de VS kregen zulke alarmistische theorieën de wind in de zeilen. Zo poneerde de wereldwijd vermaarde Italiaanse journaliste Oriana Fallaci in de boekenDe woede en de trots(2001) enDe kracht van de rede(2004) de stelling dat de islam bezig is met een 'omgekeerde kruistocht' tegen het decadent geworden Europa onder meer door massale immigratie en 'de Politiek van de Baarmoeder'.
'Hun doel is om onze ziel, onze ideeën, onze gevoelens en onze dromen te verwoesten. Om opnieuw het Westen te onderwerpen', aldus Fallaci inDe kracht van de rede,dat door Wilders meermaals zijn favoriete boek is genoemd. Door het verlies van trots en denkvermogen was Europa in haar ogen al verloren: het continent was zo sterk geïslamiseerd dat het was veranderd in Eurabië, een kolonie van de islam. Het had zich in de woorden van Fallaci 'als een sloerie aan sultans, kaliefen, viziers en janitsaren van het nieuwe Ottomaanse Rijk verkocht'.
De term Eurabië had Fallaci geleend van Giselle Litmann, beter bekend onder haar pseudoniem Bat Ye'or (Hebreeuws voor dochter van de Nijl). InMarked for Deathgaat Wilders uitvoerig in op de achtergrond en theorie van deze vanwege haar joodse achtergrond uit Egypte verdreven schrijfster. In haar boekEurabiëuit 2005 ontvouwde Bat Ye'or een theorie die moest verklaren waarom Europese politici zonder slag of stoot de islamisering van Europa hadden toegestaan. In de jaren zeventig zouden op het allerhoogste niveau geheime afspraken zijn gemaakt tussen Europese en Arabische leiders, waarin werd bepaald dat Europa in ruil voor olie en vrede de deuren zou openzetten voor Arabische immigranten en voor de door hen meegebrachte islam. In dit als een academische verhandeling opgestelde boek wordt deze theorie uitgewerkt met een hele lijst documenten, vele details en tal van anekdotes zonder dat echter keiharde bewijzen worden geleverd. Dat voorkwam niet dat Bat Ye'or een cultstatus zou krijgen in het nog rijkgeschakeerde wereldje van 'islamcritici'.
Na 2001 schoten alarmerende websites over de islam als paddenstoelen uit de grond, zoals het Duitse PI-News, Jihad Watch van Robert Spencer, TheReligionofPeace van Daniel Greenfield en TheGatesofVienna van Edward S. May. Hierop werden mediaberichten over de achtergronden van jihadistische terroristen, mensenrechtenschendingen in islamitische landen, allerlei misstanden in Europese moslimgemeenschappen en voorbeelden van progressieve naïviteit en capitulatieneigingen nauwkeurig bijgehouden. Daarnaast vormden verschillende islam-alarmisten een eigen wetenschappelijke geloofsgemeenschap met eigen instituten en organisaties (onder meer het Stonegate Institute, het Middle East Forum, de International Free Press Society), conferenties en bundels, waarin men vooral elkaar citeerde. Veel van deze islam-alarmisten waren aanwezig op een congres dat het wetenschappelijk bureau van de Lijst Pim Fortuyn in februari 2006 organiseerde in het gebouw van de Tweede Kamer. De bijdragen aan het congres zouden later worden gebundeld in een boek met de veelzeggende titelEindstrijd: De finale clash tussen het liberale Westen en een traditionele islam.
De voor velen onweerstaanbare aantrekkingskracht van het islam-alarmisme was gelegen in de sterk verklarende kracht die het kon hebben. Wie eenmaal de duistere en expansionistische aard van de islam is gaan inzien, ziet allerlei puzzelstukjes in elkaar vallen. Die ziet dat de wereld getuige is van een nieuwe episode in een al eeuwenoude strijd tussen de machten van het licht en van de duisternis. Die ziet hoe aan de hand van dit 'masterframe' allerlei op het oog verschillende zaken kunnen worden verklaard. Van eerwraak in Syrische families tot zelfmoordaanslagen in Bagdad; van het toenemende aantal hoofddoekjes in de openbare ruimte tot de stroom asielzoekers uit landen als Syrië, Irak en Afghanistan; van Somalische piraten in de Golf van Aden tot Marokkaanse draaideurcriminelen - het was volgens deze visie direct te herleiden tot de kwaadaardige, expansionistische aard van de islam. En blijkt een aanslagpleger onverhoopt een afvallige moslim met rechts-radicale sympathieën - zoals op de kerstmarkt in het Duitse Maagdenburg afgelopen december - dan biedt het taqiyya-concept altijd nog soelaas.
Daarmee werd de islamitische jihad, voor wie het wilde zien, een alom aanwezige realiteit, zowel op de televisie als op de straten van grote en kleine steden. 'Wie denkt dat islamisering een kwestie is vanone issuekan niet tellen', heet het in het PVV-verkiezingsprogramma van 2010. Wie dit niet ziet, kijkt weg, weigert het ware probleem te benoemen, is slap en toegeeflijk tegenover een meedogenloze en onbetrouwbare vijand die slechts de taal van geweld verstaat. Het Kwaad diende dan ook volop in de schijnwerpers te worden gezet, zowel nationaal als internationaal.'If we fail to understand the nature of evil, we are doomed to become its next victims',heet het onheilspellend inMarked for Death. Om de wereld te waarschuwen heeft Wilders niet alleen een Engelstalige film en een Engelstalig boek uitgebracht, maar heeft hij in de afgelopen jaren in vrijwel elk land in Europa en in de Verenigde Staten, Canada, Israël en Australië lezingen gegeven.
Het tot epische proportiesopgeblazen vijanddenken van Geert Wilders c.s. is wel in verband gebracht met de behoefte aan een nieuwe vijand na het einde van de Koude Oorlog. Het islam-alarmisme kan daarbij als een radicale variant van de door de politicoloog Samuel Huntington geponeerde theorie over eenclash of civilizationsworden beschouwd. Toch is tegelijk opvallend hoezeer dit islam-alarmisme overeenkomt met oudere vijandbeelden die in het verleden zijn gepolitiseerd als alomvattende interpretaties van de wereld. De bekendste en beruchtste daarvan is ongetwijfeld het antisemitisme. Vanaf eind negentiende eeuw kwam een nieuwe, sterk racistische variant van het antisemitisme op dat een bijna alomvattende uitleg van de wereld pretendeerde te geven. Alarmistische boeken over de 'Joodse kwestie' van de Brit Houston Stewart Chamberlain en de Fransman Edouard Drumont vonden gretig aftrek, net als, zij het vooral vanaf de jaren twintig,De Protocollen van de wijzen van Sion. Dat laatste geschrift heette een verslag te zijn van een vergadering van joodse leiders die - samen met vrijmetselaars - de christelijke maatschappij zouden willen onderwerpen. De overeenkomst met het Eurabië-complot van Bat Ye'or is treffend.
Ook dit antisemitisme kon gelden als masterframe om allerlei zaken aan elkaar te verbinden. Joodse communisten die de macht wilden grijpen, joodse bankiers die arme mensen uitknepen, joodse fabrikanten die arbeiders onderdrukten, joodse psychiaters met bizarre theorieën, joodse journalisten die nepnieuws verspreidden: steeds weer was er de bevestiging van wat zo overduidelijk was, maar steeds maar werd ontkend. Vanzelfsprekend doemt bij dit antisemitisme meteen de shoah op als het dramatisch eindpunt, waardoor elke antisemitische uiting reeds de kiem van vernietiging in zich lijkt te dragen. Maar als vijandbeeld werd het ook ingezet zonder dat daaraan direct allerlei politieke consequenties waren verbonden.
In Nederland trok Abraham Kuyper, oprichter van onder meer de Anti-Revolutionaire Partij en de Vrije Universiteit, rond 1880 van leer tegen de zijns inziens buitensporige invloed van joden in Nederland. Zij zouden steeds meer de journalistiek, de beurs, de rechtspraak en de liberale partijen beheersen, van waaruit ze een aanval deden op christelijk Nederland. Kuyper waarschuwde 'dat men zich zeer vergissen zou, indien men den invloed van de Joden te onzent voor zoo onschuldig hield en voor hun reactie tegen het Christendom de oogen dicht deed'. Het is alsof men een negentiende-eeuwse Wilders hoort spreken.
Een vijandbeeld dat minder dramatische consequenties heeft gehad maar wel sterke overeenkomsten vertoont met het anti-islamframe is het antipapisme, oftewel de angst voor de roomskatholieke kerk en haar volgelingen. In Nederland is dit antipapisme tot ver in de twintigste eeuw een krachtige onderstroom geweest, dat op gezette tijden kon worden geëxploiteerd. Net als bij het islam-alarmisme was het daarbij enigszins vaag of deze afkeer slechts het katholicisme als geloof of kerk betrof dan wel de katholieken als bevolkingsdeel. Net als moslims golden katholieken in dit vijandbeeld als stevig geïndoctrineerde, slaafse volgelingen, 'doortrokken van Rome's geest', voor wie het geloof zwaarder gold dan hun vaderland. Een vaderland dat in het zelfbeeld van veel Nederlanders bij uitstek een protestantse natie was waarin katholieken hooguit als 'bijwoners' golden.
Dankzij de slappe liberale elites eisten deze katholieken in de negentiende eeuw met hernieuwd zelfvertrouwen hun plek weer op. Binnen de kortste keren raakte het straatbeeld 'vervuild' met pompeuze katholieke kerken, paraderende zwartrokken en gesluierde nonnen en schoten de r.k.-scholen en -verenigingsgebouwen als paddenstoelen uit de grond. 'In een wolk van wierookwalmen met plechtig koorgezang eischt ze de publieke straat voor zich op', heette het in een antipapistisch blad uit de jaren twintig waarin cijfermatig werd bijgehouden hoe katholieken langzamerhand overal sleutelposities begonnen in te nemen. Net als moslims zouden katholieken volgens een bekend verhaal via een 'politiek van de baarmoeder' bezig zijn om sluipenderwijs een meerderheid te worden. Uiterste waakzaamheid was kortom geboden wilde het protestantse Nederland niet wederom ten prooi vallen aan de bloeddorstige inquisiteurs van de roomse kerk.
Hoe deze waakzaamheid eventueel in beleidsdaden moest worden omgezet bleef vaag. De meest antipapistische partij van dat moment, de Staatkundig Gereformeerde Partij, kwam vooralsnog niet veel verder dan een jaarlijkse motie waarin opheffing van het Nederlandse gezantschap bij de paus werd geëist. Dat de partij niet alleen stond in haar antipapisme bleek wel in 1925 toen de motie een meerderheid kreeg en leidde tot een heuse kabinetscrisis.
De vraag die momenteelboven de markt hangt is natuurlijk wat Wilders precies wil doen om de vijand te bestrijden. Hoe wil hij de 'islamkwestie' althans in Nederland oplossen? Het meest concrete voorstel dat hij heeft gedaan om de islam te bestrijden is een initiatief-wetsvoorstel om bepaalde islamitische uitingen te verbieden 'om de rechtsstaat, de democratie, de vrijheden en veiligheid te beschermen tegen een vijandige politieke veroveringsideologie, die historisch en mondiaal bewezen heeft slechts één doel te hebben: het islamiseren van de wereld en het onderwerpen van alle volkeren'. Het gaat dan om de sluiting van moskeeën en islamitische scholen, het verbieden van moskeebezoek en het verbod op bezit van een koran. Het wetsvoorstel is al aan het begin van de formatie ingetrokken, net als twee andere wetsvoorstellen die meer indirect tegen moslims waren gericht, namelijk het verbod op meervoudige nationaliteiten bij ambtsdragers en het ontnemen van het kiesrecht bij mensen met een dubbel paspoort, alsook het invoeren van administratieve detentie waardoor jihadverdachten zonder tussenkomst van een rechter preventief zes maanden kunnen worden vastgezet.
Daarnaast tellen de PVV-programma's meer voorstellen die erop uit zijn de islam uit te bannen en moslims te marginaliseren, zoals een belasting op het dragen van hoofddoekjes en het weren van hoofddoeken in diverse functies en openbare gebouwen, een permanente immigratiestop voor mensen uit islamitische landen, het verbod op koranlessen op school en tal van voorstellen voor uitzetting van slecht geïntegreerde immigranten en criminelen met een dubbele nationaliteit. De wens om moslims te marginaliseren of te verbannen valt overigens niet alleen af te leiden uit de concrete beleidsmaatregelen, maar ook uit het aanhoudend gebruik van kwetsende termen als 'kopvod' voor hoofddoek of 'haatpaleis' voor moskee. Uit alles moet blijken dat moslims niet in Nederland thuishoren.
Voor wie niet in het islam-alarmistische masterframe meegaat zijn het al met al vergaande en beangstigende voorstellen van een partij die momenteelby farde grootste is en dat afgaande op de peilingen ook wel zal blijven. Uiteraard kan als bezweringsformule worden opgemerkt dat het allemaal zo'n vaart niet zal lopen omdat Nederland een stevige rechtsstaat kent en Wilders zijn islamstandpunten bovendien in de ijskast heeft gezet. Maar toch, als de strijd tegen de islam echt zo urgent is, als de wereld werkelijk op een kruispunt staat, zoals Wilders onder meer inMarked for Deathbeweert, dan kan de deur van de ijskast toch nooit lang gesloten blijven? Dan kan toch hooguit sprake zijn van een tijdelijke, tactische manoeuvre om in de toekomst alsnog de wetsvoorstellen tevoorschijn te halen?
Er zijn tijden geweest waarin zulke scenario's makkelijker als onrealistisch terzijde konden worden geschoven. Afgaande op de stevige opinies over moslims die tegenwoordig inDe Telegraaf,op website GeenStijl of vanuit de VVD en BBB naar voren worden gebracht, zal Wilders vanuit rechts Nederland in ieder geval steeds minder weerstand ondervinden.
Ter geruststelling kunnen wel nog twee relativerende opmerkingen worden gemaakt. Allereerst lijkt Wilders van één ding een nog grotere afkeer te hebben dan van de islam en dat is van enige vorm van organisatie. Na meer dan twintig jaar is hij er nog steeds niet in geslaagd om een enigszins functionerende partijorganisatie met een kader op te bouwen. Hij lijkt daar ook niet de minste belangstelling voor te hebben. Liever nog omringt hij zich met enkele mensen die zijn komen aanwaaien zonder enige bestuurlijke ervaring mee te brengen. De gevolgen daarvan zijn vrijwel dagelijks zichtbaar. Wie werkelijk grote plannen voor elkaar wil krijgen, en dat zou de marginalisering van moslims, vijf procent van de bevolking, zijn, zal daarvoor toch enige vorm van organisatie op poten moeten hebben gezet.
De vraag die daar logischerwijze op volgt is of Wilders uiteindelijk echt wel zo geïnteresseerd is in het doorvoeren en implementeren van concreet beleid op dit vlak. Me t andere woorden: hoeveel waarde hecht Wilders zelf aan dat apocalyptische Eurabië-verhaal? Gelooft hij werkelijk dat Europa onder de voet wordt gelopen door islamitische hordes die hier de sharia zullen invoeren? Of maakt hij louter uit electorale motieven gebruik van een van de meest beproefde mobilisatiemiddelen uit de geschiedenis, namelijk het zaaien van angst voor een vijand?
Er zijn zeker aanwijzingen dat enig opportunisme Wilders niet vreemd is. Zo is de anekdote over zijn epifane moment in Caïro vrijwel zeker verzonnen. Sterker nog, uit verhalen van bekenden uit deze jaren was Wilders weliswaar geïnteresseerd in het Midden-Oosten, maar had hij geen speciale belangstelling voor de islam. Zelfs in september 2001, vlak na de aanslagen in New York en Washington, bekritiseerde Wilders bij het televisieprogrammaBarend & Van DorpPim Fortuyn vanwege diens oproep tot een Koude Oorlog tegen de islam. 'De islam, daar is niets mis mee, het is een te respecteren godsdienst. Ook de meeste moslims ter wereld, maar ook in Nederland, zijn goede burgers waar niets mis mee is. Het gaat om dat kleine stukje moslimextremisme.' In de jaren daarop liet hij zich weliswaar steeds kritischer uit over de fundamentalistische islam, waartegen een 'liberale jihad' nodig was, maar vestigde hij nog wel zijn hoop op moderne moslims en een gematigde islam.
Pas toen die boodschap electoraal onvoldoende aansloeg, schakelde hij over op het vijandbeeld van Eurabië. Op het moment dat de macht in november 2023 plots voor het grijpen lag, gaf hij dit onderdeel van zijn politieke programma weer net zo makkelijk op. 'De islam zal nooit uit ons DNA gaan, maar de prioriteit ligt nu duidelijk bij andere zaken als het gaat om de komende regeerperiode', verklaarde hij in een interview bijNieuwsuuraan de vooravond van de verkiezingen. Sindsdien gaat hij vooral bij kritiek op Israël nog regelmatig tekeer tegen de 'antisemitische' islam. Maar tegelijk werd de islam in het verkiezingsprogramma voor de Europese verkiezingen van 2024 opmerkelijk genoeg niet éénmaal genoemd; zoals ook de eerdere keiharde eis om een Nexit werd afgezwakt. Daarin zou een patroon van opportunisme kunnen worden herkend. De na ruim dertig jaar Binnenhof gepokt en gemazelde Wilders weet precies welke knoppen op welk moment moeten worden ingedrukt.
Aan de andere kant leeft hij als permanent beveiligde politicus niet bepaald het leven van een opportunist. Zou iemand die de islam louter om strategische redenen afwijst daarvoor de prijs willen betalen die Wilders hiervoor al meer dan twintig jaar betaalt? Wijst zijn gedwongen isolatie er niet juist op dat hij het meent? Bevestigt deze leefsituatie voor hem niet dagelijks dat hij gelijk heeft? Kortom, hoe serieus moeten we Wilders nemen als het om de islam gaat? Het is misschien wel het grootste geheim dat de ijskast verbergt.