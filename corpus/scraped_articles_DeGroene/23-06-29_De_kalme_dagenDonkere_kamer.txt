De kalme dagen Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Boorplatformen op de Noordzee: indrukwekkend en tegelijkertijd zo jammerlijk. Tanja Engelberts geeft die dubbelzinnigheid goed weer.
Wat valt er precies te beschrijven wanneer vrijwel alles wat je ziet je vreemd is? Wat weet ik vanoffshore drilling?Ja, dat dit soort boorplatformen als uitgestrooide as overal op de Noordzee te vinden zijn. Maar verder? Als ik ernaar kijk, zie ik niets meer dan een uit metaal opgetrokken raadsel.
Ik zou mijn positie als leek kunnen onderstrepen en opmerken dat het hier getoonde exemplaar uit meer dan één platform bestaat. En dat er tussen die vier verschillende delen iets als een functionele verdeling zal bestaan. Op het grootste platform torent eenderrick. Daaronder, diep beneden, daar zal het gat geboord zijn waar het allemaal om te doen is. Op het platform iets naar links is het de helipad die opvalt. En daaronder de kleine raampjes. Zijn dat de slaapvertrekken? Het zou toch niet onlogisch zijn om die op een betrekkelijk veilige afstand van de hier ontplooide economische activiteit te plaatsen? Toen in 1988 de EngelserigPiper Alpha ontplofte en zonk, lieten maar liefst 165 mannen het leven. Het detail dat me nooit zal loslaten, is hoe mensen die in het water waren gesprongen de keuze hadden tussen verdrinken of levend verbranden in de olie op het wateroppervlak.
De foto is genomen vanuit de lucht. Het is het perspectief van iemand die op weg is, van of naar het platform. Even dacht ik dat de details van de golven waren verdwenen door een langere sluitertijd, maar daarvoor kun je in een helikopter vast niet stil genoeg blijven hangen. Het moet simpelweg een kalme dag zijn geweest. Het soort dag waarop de ene crew de andere zonder veel gedoe kon komen vervangen. Twee of drie weken op, twee of drie weken af. Shifts van twaalf uur. Een zwaar bestaan, maar lang een van de weinige manieren waarop ook mensen zonder al te veel diploma's goed konden verdienen.
De foto komt uitForgotten seas,een mooi boek van de Nederlandse kunstenares Tanja Engelberts. Ze deed zes jaar lang onderzoek naar boorplatformen op de Noordzee. Dit is een van de archiefbeelden die ze verzamelde, maar tussen de vele foto's die ze zelf maakte zit ook een reeks beelden van platformen in de verte, op verschillende momenten van de dag. Die foto's zijn gemaakt vanaf zeeniveau en het perspectief vanuit de boot maakt de bouwwerken op de een of andere manier nog onwerkelijker. Hoe vreemd, denk je, dat deze dingen op een en hetzelfde moment voor zoveel tegenstrijdige dingen symbool kunnen staan. Voor hoe onstuitbaar de menselijke soort is in zijn onderwerping van de natuur. Voor hoe indrukwekkend dat is, en hoe jammerlijk. De dubbelzinnigheid springt je uit het beeld tegemoet. Dat deze artefacten van de menselijke vindingrijkheid, hoe enorm en ingenieus en indrukwekkend ze ook zijn, vanuit de verte gezien iets iels houden, en kwetsbaarheid uitstralen.
Een paar jaar geleden noemde Tabitha Lasley inSea statesolie'a country all of its own, a nation with moveable borders'.Haar boek gaat over de mannen die op boorplatformen werken in het algemeen en over haar affaire met een van hen in het bijzonder, maar ook over hoe de wereld van het offshore boren verandert.'Its frontiers are being pushed back all the time, into increasingly hostile territory.'Ook Engelberts schrijft ergens kort over verschillende nationaliteiten. Dat er over Amerikanen wordt gesproken met een mengeling van jaloezie en minachting. Dat men de Schotten waardeert. Dat de Hollanders altijd een klein lachje om hun lippen hebben:'as if the joke is always on you.'
Een van de mannen die Lasley sprak, vergeleek het platform waarop hij werkte met een hogedrukpan. Er waren zulke immense hoeveelheden gas en olie aanwezig op het platform en dat was iets wat je nooit uit je gedachten kon verbannen. Je rook het overal en altijd, het hing rond het platform, het werd de verwarming, de ventilatie en de airco in gezogen.'The calm, flat days were the worst, since there was no breeze to carry [the fumes] away.'
Forgotten seas -Tanja Engelberts. The Eriskay Connection, 216 blz.
De foto is genomen vanuit de lucht. Het is het perspectief van iemand die op weg is, van of naar het platform
Tanja Engelberts / The Eriskay Connection