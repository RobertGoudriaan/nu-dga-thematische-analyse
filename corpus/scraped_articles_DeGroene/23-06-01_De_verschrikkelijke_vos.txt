De verschrikkelijke vos

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
InDe Reynaertwaaiert hoogleraar Frits van Oostrom uit naar vergezichten over de geschiedenis van de literatuur, van het dierenrijk en van feodaal Vlaanderen. Het verleden spreekt altijd tot het nu, laat hij zien, speels en assertief, als een levend organisme.
Er bestaat een aflevering van hetvrolijke weekbladDonald Duckwaarin Willie Wortel een machine uitvindt waarmee hij de taal van de dieren kan verstaan. Hij richt een straal op een stel eenden in een vijver in het park, en opeens hoort hij wat die eenden zeggen. Donald Duck zelf raakt in het bezit van de machine danig van zijn stuk: 'Wat raar! Dieren die praten!'
Hij heeft gelijk. Als dieren praten is er iets onnatuurlijks gaande, waarschijnlijk zelfs iets subversiefs. Als literair proces is het echter geweldig: een schrijver kan op dieren elke menselijke eigenschap projecteren, en hij kan met grote stappen over allerlei ongerijmdheden stappen. Walvissen kunnen dus spreken met mieren, een beer (Pooh) gaat op bezoek bij een uil.
Het grootste dierenverhaal uit onze cultuur isVan den vos Reynaerde,dat ergens midden in de dertiende eeuw in Vlaanderen in de buurt van Gent is geschreven. Over de auteur is niets bekend, op zijn naam na: het eerste vers zet hem neer als 'Willem die Madocke maecte'. Dat is, schrijft Frits van Oostrom, meteen 'het meest raadselachtige verspaar van de hele Middelnederlandse letterkunde'. Wie Willem was is onbekend, en wat deMadockewas al helemaal. Willem schrijft dat het hem speet dat toen 'Arnout' (een al even raadselachtige figuur) de avonturen vanReynaerdein het Diets neerschreef hij een heleboel achterwege liet, verhalen die wel in Franstalige literatuur − 'Walschen boucken' − voorkwamen. Die zal Willem nu uit de doeken doen. Hij steekt van wal, in 3494 verzen.
Van WillemsVan den vos Reynaerdezou Donald Duck zich kapotgeschrokken zijn. Niet alleen spreken de dieren, ze veinzen en verdonkeremanen, ze liegen en bedriegen, ze moorden en martelen. De geschiedenis is een vlijmscherpe satire op de dertiende-eeuwse maatschappij, in 'volmaakte balans tussen oergeestig en bloedserieus', aldus Van Oostrom, maar de kolder is zwart, en meer dan wreed.
Dit is waar het over gaat. Reynaert de vos wordt tijdens een hofdag van koning Nobel (een leeuw) door een hele serie dieren aangeklaagd. Hij zou de kinderen van Isengrijn de wolf hebben 'blindgepist' en het met de wolvin Hersint gehouden hebben; hij zou van Cantecleer de haan de halve familie hebben uitgeroeid, enzovoort. De koning stuurt twee boodschappers uit om Reynaert voor het gerecht te halen, maar zowel Bruun de beer als Tybeert de kater wordt door de vos bloedig te grazen genomen. Zijn oom Grimbeert de das haalt hem over om toch voor de koning te verschijnen en daar hoort Reynaert de doodstraf tegen zich uitspreken. In een geweldige monoloog draait hij echter de rollen om. De koning wordt zó kundig misleid dat hij denkt dankzij Reynaert een grote goudschat te vinden. De wolf en de beer worden gevangengezet en gruwelijk mishandeld; de vos krijgt gratie. De koning zwaait hem zelfs persoonlijk uit als hij met zijn maat Cuwaert, de haas, op pelgrimstocht naar Rome vertrekt. Net uit het zicht bijt Reynaert de haas de kop af, en stuurt die terug naar het hof, waardoor iedereen begrijpt hoezeer de koning zich heeft laten belazeren. Met vrouw en kinderen verdwijnt Reynaert in de wildernis.
Het zijn geweldige streken en de monoloog die de ommekeer bewerkstelligt in de penibele situatie is een meesterstuk. Een sympathiek wezen is Reynaert echter niet. De vos is 'intens perfide', zegt Van Oostrom, verraderlijk, kwaadaardig, een sadist, een Hannibal Lecter. Als hij het pleit al gewonnen heeft en zijn tegenstander op de rug ligt, gaat hij moeiteloos nog twee, drie stappen verder. Hij laat Isengrijn en diens vrouw de poten villen om er schoenen van te laten maken, hij laat een stuk uit de pels van Bruun snijden voor een pelgrimstas.
Tegelijkertijd is het verhaal oergeestig. Tientallen generaties hebben zich door Reynaerts 'vileine speelsheid' laten meeslepen. Hij is de underdog, maar hij trekt aan het langste eind. Hij is slecht, maar zijn tegenstanders ook en bovendien ijdel, vraatzuchtig en dom. In de kortste tijd verandert hij van een 'ter dood veroordeelde seriemoordenaar en staatsvijand' in de beste vriend van de koning.
Elsschot en Boon zagen in Reynaert de ziel van de Vlaamse 'kleine man' verwoord, de snuggere scharrelaar. Hij volgt gewiekst 'kromme paden', voelt zich thuis in een 'buitenmaatschappelijke wildernis' en triomfeert, met een boerenslim plan over de arrogantie van de macht.
Van Oostroms boek is niet alleen een uitgebreide analyse van de Reynaert, maar het is een zeer persoonlijk werk over zijn levenmethet middeleeuwse meesterwerk. De hoogleraar Middelnederlandse taal- en letterkunde heeft zich meer dan zijn halve leven met de tekst beziggehouden en wil nu, nu zijn emeritaat is genaderd, er nog eenmaal 'hoofd en hart' aan wijden. Een opgave is het: het is overbodig te zeggen dat het Middelnederlands niet bij iedereen op de tong ligt, en dat veel Nederlanders er door de taaie verwurging in het onderwijs een hekel aan gekregen hebben. Bij Van Oostrom was dat anders: hij spreekt met grote warmte over zijn docent op de middelbare school, die het vuur bij hem ontstak, en over latere docenten aan de universiteit, die - met soms briljante excentriciteit - de wereld van die oude literatuur voor hem openden. Het boek geeft mooie vignetten van de inspirerende hoogleraren Gerritse en Sötemann en de grote Reynaert-kenners Hellinga, Lulofs en Draak.
Van Oostrom bezit al een kast vol literaire prijzen. Daar kan nog wel iets bij. Graag stapel ik lof op lof, om zijn vermogen die oude wereld sprankelend en innemend neer te zetten en de 'stofnesten van filologie' uit te kloppen. Hij is een meester in de rake typering-uit-onverwachtehoek. De rivaliteit tussen Reynaert en de wolf Isengrijn karakteriseert hij als die van 'Tom & Jerry' en hij presenteert een fijne parallel tussen Reynaert en deMax Havelaar,alles even levendig, tot nadenken stemmend en origineel.
Daaronder schuilt een methode. Van Oostrom motiveert dat oprechte historische verwondering en het vermogen een klinkende voorstelling op te roepen van het verleden tot het wezen van de onderzoeker-schrijver behoren. Hij kijkt graag naar andere disciplines en implementeert handig zijn persoonlijke geschiedenis. Vanuit het millimeterwerk van de tekstanalyse waaiert hij uit naar de vergezichten over de geschiedenis van de literatuur, van het dierenrijk, van feodaal Vlaanderen, om vervolgens te laten zien hoe, omgekeerd, dat vergezicht doorwerkt in het 'smalle' van de regels van de Reynaert. Het verleden spreekt daar altijd tot het nu, speels en assertief, als een levend organisme.
Dit alles binnen de grenzen van een vak, de Middelnederlandse letterkunde, waar 'de gaten groter zijn dan de kaas'. Van Oostrom is behoedzaam in zijn extrapolaties, en nooit gratuit in de contextualisering. In het gegis wie Willem was mengt hij zich niet, en hij laat het bij het profiel van een schrijver die Vlaams, Latijn en Frans beheerste, die een goed psychologisch inzicht moet hebben gehad en mogelijk een juridische achtergrond − de pleidooien voor koning Nobel verraden kennis van juridische retorica. Tegelijkertijd mag hij graag een zijpad inslaan. Als Reynaert de haas Cuwaert 'tussen zijn poten houdt' is dat bewijsbaar een homoseksuele passage; dat Tybeert de kater in doodsnood de balzak van een pastoor openscheurt, waarbij die 'balverlies lijdt', is dat een heerlijke satire op het leven van getrouwde of hokkende pastoors. Ook leuk is dat in latere, preutse edities de pastoor is vervangen door een koster - want niet celibatair - en het testikel door een neus.
Een mooi punt, vind ik, is zijn visie op het fenomeen van 'de list'. De listen van de vos Reynaert zetten 'vraagtekens bij het hooggestemde' en zijn daarmee een 'vehikel voor het subversieve'. De koning, de kerk en de boerenstand worden hard te kakken gezet, maar niet de burgerij, wat Van Oostrom leidt naar de suggestie dat de tekst niet moet zijn bedoeld voor de aristocratie, maar wel voor burgers, met zin voor het boertige, maar dan wel met een literaire of bijbelse basis. Het dierenverhaal is daarvoor perfect, want het overstijgt sociale grenzen, zegt Van Oostrom.
Dat rijmt allemaal met de maatschappelijke situatie in Vlaanderen in die dertiende eeuw. Het feodale gezag stond onder druk door de opkomst van de stedelijke burgerij, het systeem verroeste en kraakte; de landsheer was vooral bezig met het beslechten van conflicten tussen zijn onderdanen. Het hele idee van een list, een leugen voor eigenbaat, staat daar haaks op de feodale waarde van ridderlijke eer. Dat Reynaert zijn koning zo gemakkelijk onderuit kan halen moet in dertiende-eeuws Vlaanderen een stevige politieke en maatschappelijke betekenis hebben gehad. De vos staat in zijn opportunistische bedrog dicht bij de harde werkelijkheid van de gewone man.
Die burger wordt dan ook direct aangesproken. Van Oostrom zegt dat de tekst zich meer leende voor de 'besloten akoestiek' van de ridderzaal of de burgerwoning dan voor een podium op de markt, maar Reynaert is wel degelijk een 'podiumbeest' en de tekst is afgestemd op een gehoor. De manier waarop de vos zich in zijn monologen direct tot het publiek richt doet denken aan de rol van de duivel in middeleeuwsemorality plays,de figuur die tegelijkertijd angst aanjaagt en rillend genoegen wekt, net zoals Richard III en Francis Urquhart/Frank Underwood zich op beslissende momenten schalks tot de kijker richten.
Dit grandioze boek heeft het karakter van een afscheidscollege. Van Oostrom gaat zijn eigen Reynaert-publicaties na, komt af en toe terug op iets wat hij misschien te stevig heeft beweerd, of waarin hij 'te snel was doorgedraafd'. Er hangt een afscheidsboodschap in de lucht, zorg voor 'de weg naar de tekst' en de Reynaert-wetenschap, die volgens Van Oostrom 'een uitpuilend sleepnet, barstensvol geleerdheid' heeft opgeleverd, waar voor nieuwkomers geen beginnen aan is. Daar zou hij zich geen zorgen over moeten maken. Zelden werd een cultuurgeschiedenis fraaier, rijker, levendiger en interessanter geschreven, niet vaak zal een lezer zich zo gestimuleerd voelen om de vos te volgen, op diens kromme wegen.
FRITS VAN OOSTROM De Reynaert: Leven met een middeleeuws meesterwerk Prometheus, 519 blz.