De beer is los Afschieten of fotograferen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
Het gaat goed met de berenpopulatie in Europa. Dat is leuk voor natuurliefhebbers, toeristen en jagers. Maar na iedere aanvaring met de mens laait het debat over de 'probleemberen' weer op.
In het aardedonker sta ik op een padin de uitgestrekte bossen van het Sneznik-plateau in Slovenië. Op een paar meter van de auto, met mijn rug naar de groep, staar ik de duisternis in. Samen met een paar Italiaanse natuurfotografen ben ik hiernaartoe gekomen om Europese bruine beren te observeren in hun wilde habitat en hier leeft de grootste groep van het land. De nazomerlucht voelt dik en zacht aan mijn hals. Krekels tjirpen en op een boomstam vijf meter verder meen ik het geknipper van een vuurvliegje te zien. De rust is weldadig, tot onze gids met een draagbare speaker het bos overrompelt met opnames: van uilen, jakhalzen, lynxen, wolven. En van beren.
Het is de bedoeling dat er wordt teruggepraat, maar elk antwoord uit het bos blijft uit. Het voelt wat ongemakkelijk. Die dieren zijn ook niet gek en wat hebben wij hier in het donker, oogwezens met nauwelijks functionerende neuzen en oren, eigenlijk te zoeken. Zou ik antwoorden wanneer een bosuil een stukje van een willekeurige sitcom zou reproduceren om mij te lokken? Ik moet denken aan Cosmo Sheldrake, een Engelse muzikant die geluiden van dieren, planten en schimmels in zijn muziek verwerkt. Wat zei hij laatst bij dat concert?'Everything listens.'
Ik zet een stap verder bij de groep vandaan en stel me voor dat er een beer stommelend op me afkomt. Dat ik geen angst voel, komt waarschijnlijk doordat de hypothetische beer al verdwenen moet zijn voor we de auto uitstapten. Ze gaan ons het liefst uit de weg. Dat is verstandig, want ze hebben meer van mensen te vrezen dan andersom. In de meeste Europese landen zijn beren al honderden jaren uitgeroeid - hoe verder naar het westen hoe langer geleden: in Nederland al negenhonderd jaar, in Engeland zelfs vijftienhonderd jaar. Maar
richting het noorden en oosten, in de bossen van Scandinavië, de Karpaten, de Balkanlanden, hier in de uitlopers van de Dinarische Alpen en in de Pyreneeën zijn de beren nooit verdwenen.
Ondanks de naam: Europese bruine beer, leeft de grootste populatie in Aziatisch Rusland, ten oosten van de Oeral. De Europese bruine beer is net als de Amerikaanse grizzlybeer en de Syrische bruine beer een ondersoort van de bruine beer(Ursus arctos). De omvang en vachtkleur van de ondersoorten liggen niet vast en kunnen sterk regionaal verschillen, waardoor ze op het oog vaak moeilijk uit elkaar te houden zijn.
Sinds 1998 geeft de Europese Unie geld uit om de berenpopulaties weer op te krikken. En met succes. De afgelopen tien jaar steeg de totale Europese berenpopulatie traag maar gestaag tot ongeveer 25.000 beren, Rusland niet meegerekend. Maar ook de weerstand groeide. In alle landen waar het goed gaat met de populaties, zoals Slovenië, Italië, Roemenië, Albanië en Slowakije, beheersen berendebatten na elk incident het nieuws. Een beer die naar een akker of boomgaard komt om fruit te zoeken of de vuilstortplaats van een dorp weet te vinden, krijgt in Italië het label 'probleembeer' en wordt gevolgd met een zender of beschoten met rubberen kogels om het dier weer schuw te maken. Als dat niet werkt wordt de beer verplaatst, gevangen of gedood.
In andere Europese berenlanden zijn de protocollen korter en wordt een zogenaamde probleembeer sneller afgeschoten. Valt er een menselijk slachtoffer, dan klinkt in vrijwel alle landen de roep om het afschieten van een flink deel van de populatie. Lokale en landelijke politici die menen dat anders de volksveiligheid in gevaar komt, staan lijnrecht tegenover dierenactivisten, die menen dat het bos het huis van de beren is en dat lukraak afschieten de veiligheid niet vergroot. De Lega Nord in Italië had het inperken van de beren- en wolvenpopulatie samen met het inperken van migratie in het partijprogramma staan. De Slowaakse Nationale Partij wil een noodverordening kunnen uitvaardigen zodra een beer een dorp nadert, zodat Europese regels niet meer gelden.
'Ci ao en hallo, dierbaren!'De 27-jarige beer Jurka groet haar lezers op de website van het Alternativer Wolf-und Bärenpark Schwarzwald. Elke week vertelt deze voormalige 'probleembeer' in een column over haar leven in het Zuid-Duitse park, waar ze noodgedwongen woont. Ik leer dat haar tweevoetige vrienden aardig zijn, dat de lynxen lui zijn en dat ze begonnen is mos en bladeren te verslepen naar haar hol voor de winterslaap. Of de contentspecialist van het park werkelijk weet wat er in de imposante bruine berin met de zwarte poten omgaat, is de vraag, want sinds ze in het park woont, probeerde ze meermaals te ontsnappen. Geduldig verzamelde ze lange takken waarmee ze vervolgens de stroomdraden rond haar verblijf naar beneden duwde. Een trucje uit haar Italiaanse tijd, toen ze in de Alpenregio Trentino afgezette bijenkasten plunderde. Ook was ze dol op Italiaanse kippen en probeerde ze herhaaldelijk huizen binnen te dringen.
Nadat het berenteam van Trentino minstens tachtig keer voor haar was uitgerukt en haar acht keer met rubberen kogels had beschoten (waardoor ze zich niet liet afschrikken), werd ze in 2010 gevangen en naar Duitsland gebracht. Nu is ze haar vrijheid kwijt, al woont ze ruim in het berenpark. Binnenkort krijgt ze daar gezelschap van haar dochter, de berin JJ4, ook bekend als Gaia. Ze komt terecht in een nieuw, nog zwaarder beveiligd deel van het park dat buiten de bezoekersroutes ligt, want Gaia liet het niet bij kippen, maar doodde in maart 2023 een hardloper, die haar verraste toen ze op stap was met haar welpen. 'Als ze me zouden laten begaan, vermoord ik haar met mijn eigen handen!' riep Maurizio Fugatti, gouverneur van Trentino, de volgende dag.
Rond 2001 vierde Italië nog feest toen een tiental beren uit Slovenië, waaronder de toen vierjarige Jurka, werd losgelaten in de bergen van Trentino. De herintroductie gebeurde binnen het LIFE Ursus-project van de Europese Unie, onderdeel van een veel groter programma om de Europese biodiversiteit te herstellen. Hoewel het aantal beren in heel Europa steeg, steeg het aantal conflicten waarbij een mens gewond raakt of gedood wordt niet mee. Sinds de eeuwwisseling zijn er in de meeste berenlanden een tot twee doden in totaal gevallen. In Roemenië, waar bijna de helft van alle Europese beren woont en grootschalige boskap die beren op drift brengt, ligt dat een stuk hoger: op ongeveer een dode per jaar. De Roemeense beren zijn een communistische erfenis. Dictator Nicolae Ceausescu, van 1967 tot 1989 aan de macht, liet dode koeien en schapen in het bos dumpen om de berenpopulatie te vergroten. Alleen hij en zijn partijfunctionarissen mochten vervolgens op ze jagen.
Bears Uncovered, een collectief van journalisten uit Roemenië, Albanië, Kosovo en Italië, bracht vorig jaar de Europese berenproblematiek in kaart. In hun documentaire halen ze een onderzoek aan waarvoor zeshonderd aanvaringen met beren over heel Europa onder de loep zijn genomen. In 47 procent van de gevallen ging het om een berin met welpen en bij twintig procent kwam een mens spontaan in het blikveld van de beer en andersom. De hardloper die in Trentino Gaia met haar welpen tegen het lijf liep, had de pech in beide categorieën te vallen. Slechts negen procent liep af met de dood. Dat ligt bij grote katachtigen zoals leeuwen en tijgers een stuk hoger.
In Slovenië spreek ik Masa Cerjak Kastelic, directeur van de Sloveense dierenbescherming. 'Als je naar het bos gaat ben je bij de beren op bezoek, maar niet iedereen gedraagt zich ook zo. Het laatste dodelijke slachtoffer in Slovenië is lang geleden, maar vorig jaar hadden we hier een paar incidenten. Na onderzoek bleek het te gaan om mensen die zelf een burcht van een beer in winterslaap betreden hadden. In een ander geval werd een berin met welpen achtervolgd. Maar ik ben ook pragmatisch: als een beer herhaaldelijk voor problemen zorgt door in de buurt van mensen te komen, vind ik doodschieten wel een optie.'
Kastelic vertelt wat je kunt doen om een aanvaring met een beer te vermijden. Naast je hond aanlijnen, is geluid maken en op tijd laten zien dat je er bent, volgens haar een goede overlevingsstrategie. Wegrennen, voor veel mensen waarschijnlijk de intuïtieve reflex, is een minder goed idee. Beter kun je, als rustig weglopen of wegjagen niet helpt, op de grond gaan liggen.
Dierenactivisten als Kastelic, die geloven dat er vooral meer educatie nodig is, lijken de strijd steeds vaker te verliezen. Overal in Europa is de stemming omgeslagen en worden de jachtquota opgeschroefd. Dit jaar is het in Trentino voor het eerst toegestaan jaarlijks zo'n tien procent van de berenpopulatie af te schieten. Zweden, Slowakije en Slovenië verhogen dit jaar hun quotum drastisch, Slovenië zelfs tot een kwart van alle beren.
Filippo Zibordi gaat dagelijks hardlopenin het gebied waar Gaia vorig jaar een hardloper doodde. De ecoloog bevindt zich in het epicentrum van het Italiaanse berendebat en spreekt op de nationale televisie regelmatig over beren. Vanaf mijn hotelkamer heb ik een videogesprek met hem. 'Hier in Italië bestaat er geen natuur waar nauwelijks mensen komen', vertelt hij. 'Zelf ga ik hardlopen, mijn buurman plukt paddenstoelen; dan moet je je gedrag aanpassen. Het voer voor mijn honden laat ik bijvoorbeeld nooit buiten rondslingeren. En als ik het bos in ga zorg ik dat een eventuele beer me lang van tevoren hoort aankomen.' Zijn maatregelen klinken logisch, maar ook Zibordi geeft toe dat aanvaringen nooit helemaal uit te sluiten zijn. 'Je kunt altijd pech hebben.'
Pech. Het woord echoot na in mijn hoofd.
Hoeveel pech zijn we nog bereid te accepteren als het gaat om een ontmoeting met een niet-menselijk dier? Beren hebben goede neuzen en oren, maar hun zicht is slecht. Ze navigeren anders door de wereld dan wij. Ze kunnen een slechte dag hebben. Het zijn wilde dieren, met gedrag dat met wat inleving en gezond verstand vaak, maar nooit volledig te voorspellen zal zijn. Daar komt bij dat de drukte op het Europese platteland stijgt door de groeiende bevolking en het toenemende toerisme. Ook kunnen beren door klimaatverandering langer voedsel vinden en duurt hun winterslaap tot wel twee maanden korter, wat de kans op een ontmoeting weer vergroot. Zo beschouwd is het een wonder dat het aantal conflicten in Europa niet scherp is gestegen.
Volgens Zibordi, die ervan baalt dat de berenliefde in Italië bekoeld is, lijken ze meer op ons dan we denken. 'Het zijn slimme, navigerende, rondscharrelende alleseters. Beren zijn de ingenieurs van het bos. Ze horen bij ons en zijn deel van ons. In Italië vind je veel plekken die naar beren zijn genoemd. Juist omdat het in feite fysiek krachtigere versies van onszelf zijn, kunnen ze ons iets leren: dat we niet het enige toproofdier zijn, maar onderdeel van een groter mozaïek. Dat maakt nederig.'
Voor een groot roofdier eten beren opvallend weinig vlees. In de documentaire van Bears Uncovered wordt een Roemeens onderzoek naar het berendieet aangehaald: de uitwerpselen van vijfhonderd onderzochte beren bleken bij elkaar voor maar tweeënhalf procent te herleiden tot andere dieren zoals herten of muizen, insecten niet meegerekend. Voor een derde bestond het dieet uit gecultiveerde gewassen, zoals granen en appels. Een ander onderzoek uit 2019, naar zwarte beren in Colorado, liet ook een dieet van zo'n dertig procent gecultiveerde gewassen zien. Wanneer 'probleemberen' dus naar een boomgaard of akker komen om te eten is dat niet om hun dieet aan te vullen; het ís voor een belangrijk deel hun dieet. Mensen en beren delen al millennia ruimte en voedsel.
De dertigduizend jaar oude rotsschilderingen in de grotten van Chauvet in de Zuid-Franse Ardèche laten iets zien van die oeroude relatie. De geschilderde dieren zoals de wolharige neushoorns en oerossen zien er nogal woest uit, rennend in kuddes, de puntige hoorns als wapens naar voren gericht. Alleen de holenbeer, ongeveer de helft groter dan de huidige bruine beer, ziet er opvallend vriendelijk uit. De tekening toont de beer van opzij, de kop wat lager dan de imposante schouders, met een vage glimlach rond de lippen. Een soort laat-paleolithische versie van Baloe uitThe Jungle Book.
Van de 4040 botten die op de bodem van de Chauvet-grotten zijn gevonden, bleken er 3700 van holenberen afkomstig. Ook werden er 150 berenschedels in de grotten gevonden. Een ervan stond in het midden van de grot op een grote steen uitgestald, als een soort altaar. Mensen bezochten de grotten en beren bezochten de grotten. En zolang de mensheid bestaat, wordt er al op beren gejaagd. Dat jagen schept een band. Traditionele jagers verplaatsen zich noodgedwongen in hun prooi: vaak door letterlijk in de huid van het dier te kruipen, de sporen te lezen, zijn bewegingen na te gaan of door op magische wijze met de beschermgeest van het dier te onderhandelen.
In deze tijd verloopt de berenjachtvaak anders. Wie een beer wil schieten, kan in Slovenië vanaf vijftienhonderd euro terecht, de medaille en foto achteraf zijn inbegrepen. Een jachtvergunning is niet vereist zolang de gids die meegaat er een heeft. In de uitgestrekte zuidelijke bossen staan houten jagershutten, soms zelfs met bed, op strategische plekken. De beren worden gelokt met mais, witbrood en appels. De foto achteraf, waarbij de jager geknield naast het grote dode dier zit, is een sterk staaltje geschiedvervalsing. Nooit kroop de trofeejager op gelijke hoogte door de modder van het nachtelijke sparrenbos. Alles wat hij hoefde te doen voor zijn medaille: zijn loop door het raam leggen en de trekker overhalen.
In plaats van een geweer steekt de man naast me de lens van zijn fotocamera door het kozijn van het Sloveense jagershutje. Tot het helemaal donker is zit ik een paar uur lang muisstil en kaarsrecht op een stoel, mijn ogen gefixeerd op de ruimtes tussen de sparren die deze open plek van zo'n vijftien bij dertig meter markeren. Alsof ik de beer kan oproepen met mijn alertheid. De Italiaanse natuurfotograaf die onze gids is liet voor we de hut betraden zien waarom we er tussendoor niet uit mogen: de leuning naast de houten trap ernaartoe is losgerukt en vertoont diepe klauwsporen. Terwijl mijn blaas langzaam voller loopt doe ik mijn best niet te denken aan de emmer in de hoek. Met het verglijden van de uren zuigt het omringende bos het laatste licht uit de open plek. Zo nu en dan verschijnt er een vos, die vervolgens met een bek vol witbrood weer wegdribbelt. Maar de beren laten zich niet zien.
Mijn eigen fascinatie begon met beren die net als Jurka en Gaia gevangen zaten. Vorig jaar zomer zag ik in een wildpark over de grens bij Arnhem hoe twee Europese bruine berinnen - zussen - elkaar aanvlogen. Twee haast mythische dieren die dat hele bos tot leven vochten, staand op hun achterpoten. Ik kon hun adem bijna voelen vanachter het hek. Soms stopten de zussen even met vechten om een takje te inspecteren, alsof er een seconde daarvoor geen fysieke krachtmeting gaande was. Het was alsof ik voor het eerst naar beren keek. Een dier zo gewoon en zo bijzonder tegelijk. Nazaten van de megafauna die ooit de hele aarde bewandelde.
Een origineel dier om lief te hebben is het niet. Geen dier dat zoveel opduikt in films, strips, speelgoedwinkels, sprookjes, boeken. Wat opvalt in literatuur over beren - échte beren, niet die verjaardagsfeesten geven - is niet zozeer de fascinatie van mensen voor hun kracht, maar de fascinatie voor hun onvoorspelbaarheid; de 'pech' die altijd op de loer lijkt te liggen. Ook bij getemde beren.
InDansende berentekent de Poolse journalist Witold Szablowski de verhalen van de laatste Bulgaarse berentemmers op. Dat was een heus beroep en er bestonden zelfs dansberenacademies in Polen en Bulgarije, tot steeds meer Oost-Europese landen bij de Europese Unie kwamen en de laatste dansbeer in 2007 voor tienduizend euro werd vrijgekocht bij een Bulgaarse Roma-familie. Szablowski bezoekt een Bulgaars park waar voormalige dansberen wonen en spreekt de directeur, die geobsedeerd is door 'natuurlijk gedrag'. De beren moeten na een leven op, volgens de temmers, 'de beste alcohol, chocola en snoep', weer leren wat het betekent om beer te zijn. Als een beer niet meer uit een reflex 'dansend' op zijn achterpoten gaat staan of voor het eerst winterslaap houdt, desnoods in een kant-en-klaar aangeboden burcht, wordt dat gevierd als een groot succes.
Maar er zijn blijkbaar grenzen. Een medewerker vertelt dat hij wel zou willen experimenteren met levend voedsel, of desnoods vis aan een touw door de verblijven slepen om de beren wat uitdaging te geven, maar hij doet het niet uit angst voor de instincten die dat wakker zou kunnen maken. Wanneer de bewoners van het aangrenzende dorpje worden uitgenodigd voor een bezoek aan het park, hebben ze het vooral over de veiligheid van de kinderen en kleinkinderen, terwijl diezelfde mensen ooit naar dansberen op straat keken die trucjes vertoonden. Bijna alsof ze bang zijn voor wraak nu de beren 'vrijheid' kennen en zonder neusring - 'het stuurwiel van de beer' volgens de temmers - door het leven gaan.
De Franse antropoloogNastassja Martin loopt tijdens een expeditie op een Siberisch bergplateau een echt vrije beer tegen het lijf. De berin schrikt net zo van haar als zij van de berin: een gevecht volgt. Het pikhouweel dat ze meedraagt redt haar leven, maar omdat haar hoofd in de bek van de beer is geweest en haar kaak is verbrijzeld, zal haar aanblik nooit meer hetzelfde zijn. Tijdens een lange gang door Russische en Franse ziekenhuizen probeert ze de gebeurtenissen te duiden. Met de symboliek die op websites voor droomduiding en totemdieren aan beren wordt toegekend kan ze niet veel: 'De wilde. Het hol. Aftocht. Reflexiviteit. Toevluchtsoord. Liefde. Territorialiteit. Invloed. Moederschap. Gezag. Macht. Bescherming. En de lijst groeit maar aan. Daar ben ik mooi klaar mee', schrijft ze inGeloven in het wild.
Ze peinst over dewijdie ze geweest is, samen met de beer, 'datwijwaarvan ik het vage idee heb dat het van ver komt, van een tevoren dat ver buiten ons beperkte bestaan is gelegen'. Haar Siberische vrienden behoren tot het sjamanistische Evenen-volk waarnaar ze al jaren onderzoek doet. Ze vertellen haar dat ze nu eenmedkais: half beer, half mens. Dat haar dromen de dromen van de beer zijn en andersom. En juist dat maakt het voor haar onverdraaglijk dat ze de beer nooit werkelijk zal kennen en het moet doen met herkauwde symboliek. 'Ik haat dat gevoel van onthechting dat de kop opsteekt. Hoe heeft het zover kunnen komen dat alle andere wezens alleen nog maar een weerspiegeling van onze eigen gemoedstoestand zijn? Hoe moet het met hun eigen leven, hun gang over de wereld, hun keuzes?'
Laatst vertelde iemand me dat hij, op zoek naar wolven in Yellowstone National Park, een grizzlybeer recht in de ogen keek, zij het op afstand en met een paar Amerikanen ertussen die minder snel konden lopen dan hij. Hij had iets van herkenning verwacht in die kleine zwarte ogen, maar zag een zwarte leegte, een dier dat zijn ziel niet verraadt. Misschien zoeken we de beer op de verkeerde plek. De beer vertrouwt tenslotte meer op reuk dan op zicht. Ik probeer me een voorstelling te maken van hoe het is om met een berenneus door een donker bos te dwalen. Wat ruik ik?
Eikels, truffels, boomschors, muizen, sparrennaalden. Braadlucht uit een ver hotel. Een universum van geuren dat uitdijt bij elke stap. Mijn spieren verzamelen warmte in de diepe nacht en zaden blijven kleven in de vacht rond mijn poten. Hoewel hier in Slovenië volop beertoerisme is, heb ik niet het idee dat beren leren kennen het voornaamste doel is. De voorgevel van ons boshotel, dat samen met het huis van de eigenaren ernaast de enige woonkern in de wijde omgeving is, is versierd met circa honderd kettingzagen en in de gangen hangen gestileerde zwart-witfoto's van vrouwen die sieraden gemaakt van kogels dragen. In het restaurant staat een leger aan opgezette dieren. Boven aan de trap tref ik de eerste echte beer van de reis, gereduceerd tot kleed met kop. Als er 's avonds bij wijze van diner een plank met berenworst op tafel komt, begin ik me, samen met de natuurfotografen, af te vragen wat we hier eigenlijk doen.
We zijn de sfeer in het hotel weer vergeten wanneer we de volgende dag in camouflagekleding naar een nieuwe hut lopen. Nog voor we de hut bereiken zien we haar, op zo'n dertig meter van het pad: een volwassen berin. Ze lijkt ons niet in de gaten te hebben, of is zo gewend geraakt aan mensen dat we haar niet interesseren. Beide scenario's zijn in theorie gevaarlijk, weet ik inmiddels, maar als groep van zes voelen we ons veilig en ze reageert op geen enkele manier op onze aanwezigheid. Een minuut lang maak ik foto's met mijn ogen terwijl de camera's van de Italiaanse groepsgenoten om mij heen ratelen. Dit is het dus: een echte wilde beer in het bos, zonder tussenkomst van hekken.
Eenmaal in de hut zien we dat er nog meer beren zijn: naast de solitaire berin is er een berin met twee welpen die afgelopen winter geboren zijn. Als mottige, grijsbruine Winnie the Poohs peuteren ze met hun klauwtjes voedsel uit een afgezaagde boomstam. De setting blijkt artificieel: midden in de zanderige kuil staat een soort lantaarnpaal met een kastje erop, waaruit op gezette tijden automatisch mais wordt geslingerd. Ook liggen er in de kuil stukken witbrood en appels klaar, meegebracht door onze gids, die steeds minder op een natuurfotograaf en steeds meer op een dierenverzorger begint te lijken. Op elke foto wordt de voederpaal vakkundig buiten beeld gehouden. Het begint me te dagen dat het geboorteland van Jurka een soort berenboerderij is, waar beren gevoerd worden om ze later af te kunnen schieten. En wij komen daar als ecotoeristen tussendoor om plaatjes te schieten.
Het is gemakkelijk om kritiekte hebben op Slovenië en de hoge jachtquota, en dat hadden natuurbeschermingsorganisaties als wwf dan ook in 2004, toen Slovenië als vers EU-lid de beren leverde voor introductie in Italië en de Pyreneeën. Maar Slovenië wees er fijntjes op dat ze hun beheerbeleid al minstens zestig jaar hadden, met al die tijd een stabiele berenpopulatie, terwijl in West-Europa de beren overal waren uitgestorven of op het punt van uitsterven stonden.
Masa Cerjak Kastelic is het niet eens met het berenbeleid in haar land: 'We kunnen gewoon stoppen met het bijvoeren, dan kunnen we ook stoppen met de jacht en de natuur lekker zelf laten uitzoeken hoeveel beren redelijk is.' Om toenemende conflicten hoeft men zich volgens haar geen zorgen te maken. 'Het aantal beren dat problemen veroorzaakt is in Slovenië heel laag, misschien nog geen vijf procent. En niet elke beer die zich bij een dorp ophoudt wordt een probleembeer.' Ze vertelt over beer Roznik, vernoemd naar de heuvel waarop het stadspark van hoofdstad Ljubljana ligt. Helemaal vanuit de zuidelijke bossen kwam hij daar naartoe door meerdere snelwegen over te steken. Dat jaar was hij verantwoordelijk voor zeventig procent van de keren dat er uitgerukt moest worden voor een beer. Echte schade richtte hij niet aan, maar een beer in de hoofdstad is nu eenmaal een probleem. Toen hij de Alpen overstak richting Oostenrijk werd hij door stropers gedood.
Ook in Italië werden de meeste conflicten door dezelfde berenfamilie veroorzaakt. Als Jurka geen welpen had gekregen, was er in dat land wellicht nooit een berendebat geweest. Beer JJ4, omgedoopt tot Gaia, zorgde vorig jaar voor het eerste dodelijke berenslachtoffer in de moderne Italiaanse geschiedenis. Ze erfde het ruwe gedrag van haar moeder en gaat nu naar een zwaarbeveiligd verblijf in het Zwarte Woud, maar met haar andere welpen liep het nog slechter af. JJ1, JJ2 en JJ3 staken de Alpen over richting Duitsland en Zwitserland. Daar werden ze na enkele incidenten waarbij vooral veedieren het slachtoffer werden, alle drie doodgeschoten.
Anders dan haar broertjes vermeed Gaia de dorpen, maar voor problemen zorgde ze alsnog. Al in 2020 verwondde ze een vader en zoon die haar tegenkwamen in het bos. Gouverneur Fugatti van Trentino wilde haar toen al dood hebben, maar dierenactivisten voorkwamen dat. Ze kreeg een halsband met een zender en werd gevolgd, maar vlak voor het dodelijke incident met de jogger zouden de batterijen zijn uitgevallen. Hoe dit kon gebeuren is onderwerp van discussie in Italië, maar zo beschouwd was de 'pech' van de jogger wellicht te voorkomen geweest.
Uitgerekend in Roemenië,het land met veruit de meeste beren en beer-gerelateerde conflicten in Europa, zijn er voorbeelden van hoe het ook kan. Baile Tusnad, een kuuroord met veertienhonderd inwoners en driehonderdduizend bezoekers per jaar, ligt precies tussen twee vulkanen in en is daarmee een wildcorridor voor veel dieren, waaronder beren. Elke avond worden er zeshonderd stroomdraden gespannen rond gebouwen en vuilnisplaatsen. 'We willen geen beervrij dorp, maar een beerveilig dorp', zegt een bioloog van Bear Smart City in de documentaire van Bears Uncovered.
Het doel van Baile Tusnad is vooral het beperken van de tijd die de beren in het dorp doorbrengen. Door alles goed af te sluiten, ook met speciale vuilcontainers waar beren niet bij kunnen, weten ze op den duur dat er niets te halen valt. Een ander middel dat wordt ingezet is het beperken van de tijd die mensen in de natuur doorbrengen: tussen zeven uur 's avonds en negen uur 's ochtends is het nationale park gesloten voor mensen. Hoewel de beren rond Baile Tusnad bijna dagelijks te spotten zijn, gewoon in de weilanden, zijn er nauwelijks conflicten. Elk jaar houdt het dorp een berenweekend om de vreedzame co-existentie te bevorderen.
Beren zijn diep verweven met de Roemeense cultuur en elk jaar is er in Transsylvanië een dansfestival waarbij mensen zich in berenvachten hullen om een vruchtbaar nieuwjaar af te dwingen. Baile Tusnad lijkt een eigentijdse invulling van die oude, hechte band.
Ook Italië biedt inspiratie. In Abruzzo National Park, in het midden van het land, leeft een geïsoleerde groep van ongeveer zestig beren. Toegewijde vrijwilligers voorzien de beren daar van extra voedsel door in boomgaarden, die verlaten werden toen het gebied aan de natuur werd teruggegeven, de fruitbomen te snoeien. Zo blijven de bomen jaarlijks veel appels en peren geven. 'We praten er niet veel over', bekent een van hen in een interview. 'Anders worden we uitgelachen. Pleitbezorgers voor wilde natuur horen geen bomen te snoeien.'
We leven al met beren samen sinds we door dezelfde bessenstruiken werden aangetrokken en later met landbouw die beren naar onze akkers, boomgaarden en dieren lokten. Zo vreemd is het dan niet om na te denken over nieuwe manieren van samenleven. Manieren die beter werken dan veronderstellen dat beren in een wildernis leven waar wij niets mee te maken hebben. Want dan is elke beer die even de 'wildernis' verlaat meteen een probleembeer, in plaats van gewoon een beer, op stap in de hoop iets lekkers te vinden.
...