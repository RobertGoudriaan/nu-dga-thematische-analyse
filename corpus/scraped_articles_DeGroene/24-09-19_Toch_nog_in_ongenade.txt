Toch nog in ongenade

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
De kracht van de Amerikaanse auteur Peter Hessler is dat hij ook inAndere rivierenin prachtige taal over gewone Chinezen schrijft. Zo liet hij zien hoe de maatschappij in elkaar zit. 'Liet' ja, ook Hessler mag China niet meer in.
China, dat is controle en repressie.China, dat zijn economische superlatieven. China, dat is de ambitie om wereldleider te worden. Allemaal waar, en de boeken over die belangrijke thema's moeten geschreven blijven worden. Veel mensen van vlees en bloed komen er echter niet in voor. Dat is logisch: in de Volksrepubliek komt het volk amper aan het woord. In 'menselijke' boeken kom je meestal veel meer te weten over China en krijg je meer voeling met de Chinezen, en juist daarom zijn ze onwelkom.
De grootste namen in dat laatste genre zijn Pearl S. Buck en Jung Chang. Beiden schreven wereldwijde bestsellers.De goede aarde(1931) van Buck vertelt over de genadeloze uitbuiting van arme Chinese boeren door hun landheren; inWilde zwanen(1991) balt Chang een eeuw getormenteerde Chinese geschiedenis samen in de tragische lotgevallen van haar grootmoeder, haar moeder en haarzelf. En nu is er Peter Hessler. Zijn perspectief is heel anders dan dat van Buck en Chang. Bij hem geen grote drama's of immens leed. In prachtige taal schrijft hij over gewone Chinezen, hun meningen, hun belevenissen. En dat is juist zijn kracht. Hij heeft het opnieuw bewezen in zijn laatste boek,Andere rivieren. De hoofdpersonen zijn mensen die hij van nabij kent: zijn Chinese studenten en oud-studenten en zijn eigen dochters. Hun ervaringen en informatie leveren een caleidoscopisch beeld op van wat er in China is veranderd en wat er juist hetzelfde is gebleven.
Hessler studeerde Engels in Princeton en meldde zich als vrijwilliger bij het door president Kennedy opgerichte Peace Corps. In 1996 werd hij uitgezonden naar China. Twee jaar gaf hij in Fuling, een stad aan de Yangtze in de provincie Sichuan, Engelse les aan een tweederangs lerarenopleiding, terwijl hij zelf Chinees leerde. In totaal had hij ruim tweehonderd leerlingen, met wie hij altijd contact is blijven houden. Hij bleef na zijn leraarschap in China wonen, eerst als freelance-journalist, daarna als correspondent vanThe New Yorker.Na een correspondentschap in Cairo keerde hij in 2019 terug naar China, nu als docent in het schrijven van Engelse non-fictie aan een universiteit in de metropool Chengdu, de hoofdstad van Sichuan. Intussen had hij met zijn boeken over China een internationale reputatie gevestigd als verhalenverteller. Ook in China werden zijn boeken een groot succes. Ze maakten van Hessler in China een beroemde buitenlander.
Other Rivers (Andere rivieren)is zowel een vervolg als de tegenhanger van zijn eerste boek,River Town: Two Years on the Yangtze(2001). Ze gaan beide over zijn ervaringen als taaldocent, maar tussen zijn eerste en zijn tweede groep studenten gaapt een culturele en sociaal-economische generatiekloof. De leerlingen uit de jaren negentig waren vrijwel allemaal straatarme boerenzonen en -dochters. Sommigen aten maar één maaltijd per dag. Ze waren een stuk kleiner dan hun bepaald niet lange leraar en hadden altijd dezelfde kleren aan. Vaak waren hun ouders ongeletterd - misschien moeten we voor analfabete Chinezen het woord 'ongekarakteriseerd' munten.
Deze jongeren waren de eersten uit hun dorp die konden doorleren. Het waren harde, leergierige werkers, die zich later wilden inzetten voor de opbouw van een nieuw China. Niemand van hen wilde weg uit China. En zo is het ook gebeurd. De meesten werden leraar Engels, sommigen gingen in zaken en vergaarden fortuinen. Hessler noemt hen de 'hervormingsgeneratie'. Dankzij de hervormingen van Deng Xiaoping konden ze een leven opbouwen dat veel interessanter en bevredigender was dan dat van hun ouders, die de ontberingen onder Mao vaak aan den lijve hadden meegemaakt.
De studenten die Hessler ruim twee decennia later in de klas krijgt, noemt hij de 'generatie van Xi Jinping'. China is inmiddels vrijwel vanuit het niets opgeklommen tot de op één na grootste economie van de wereld. Bijna driehonderd miljoen boeren zijn stedelingen geworden. De ouders van Hesslers tweede studentenlichting behoren tot een nieuwe sociaal-economische groep: de middenklasse. Ze zijn het enige kind van hun ouders. Vergeleken met de vorige leerlingengeneratie baden ze in weelde. Ze beschikken over een uitgebreide klerenkast en zijn een kop groter dan hun leraar. Na de universiteit willen ze het liefst naar de Verenigde Staten.
Ze ervaren ook de keerzijde van China's razendsnelle opkomst: de stress van de prestatiedwang, de genadeloze ratrace waarin iedere collega een concurrent is, de strikte controle van de Partij. Hessler merkt dat ze de politiek zo veel mogelijk de politiek laten - en daarmee het stilzwijgende sociale contract naleven dat de Partij heeft gesloten met het volk: jullie mogen doen wat jullie willen, als je je maar niet met politiek bemoeit, want die is exclusief een zaak van de Partij. De studenten zijn volgzaam en kritisch tegelijk, al moedigt de Partij kritische zin niet aan, ook niet in de wetenschap. Dat vatten ze dan weer laconiek op, want de overheid, ach, daar kun je toch niets tegen doen. Zo is het in China altijd geweest en zo zal het altijd blijven.
Hessler heeft van de top-downaanpak, die onder Xi nog verder is aangescherpt, geen last. Hij werkt van onderen naar boven: aan de verhalen die hij vertelt knoopt hij het grotere historische en politieke verhaal vast, om daarna weer af te dalen naar het basisniveau van zijn studenten. Hij ontdekt dat je via het Chinese onderwijssysteem uitstekend kunt nagaan hoe de maatschappij in elkaar zit. Niet voor niets luidt de ondertitel van zijn laatste boek:A Chinese Education, vertaald alsEen Chinese leerschool.Hij gaat te rade bij zijn leerlingen en oud-leerlingen en gebruikt daarvoor allerlei methodes, ook buiten de lesuren: hij praat met hen, gaat met hen op pad, laat hen essays schrijven over maatschappijkritische en persoonlijke onderwerpen, houdt enquêtes onder zijn leerlingen en oud-leerlingen, schrijft brieven en e-mails aan hen, en trekt er ook zelf op uit. Haast hilarisch is zijn verslag van de coronacrisis.
Het Chinese onderwijssysteem komt het huis van de Hesslers binnen als hun tweelingdochters worden toegelaten tot een Chinese basisschool, waar ze de enige buitenlanders zijn. Het lukt ze snel Chinees te leren, maar met hun huiswerk hebben ze soms grote moeite, vooral bij het oplossen van redactiesommen. Die staan vol instinkers en loze mededelingen, bedoeld om de arme kinderen op een dwaalspoor te brengen. Dit is niet toevallig, constateert vader Peter. Chinese leerkrachten zijn er niet op uit om hun leerlingen naar de eindstreep te helpen, maar om op hun pad zo veel mogelijk obstakels op te werpen. Zodat alleen de besten slagen.
In honderd variaties komt Hessler terug op een van zijn hoofdthema's: hoe is het mogelijk dat alles in China in zo'n korte tijd zo grondig is veranderd en dat alleen de politiek hetzelfde is gebleven of zelfs is verhard? Is China dan zo in de ban van zijn millennialange geschiedenis dat er geen andere verhouding tussen overheid en volk mogelijk is dan een strikt hiërarchische? Is het denkbaar dat dit totalitaire China, waarin de Leider van het Volk altijd gelijk heeft en ieders gangen worden nagegaan, blijvende stabiliteit verzekert?
Hessler denkt van niet, maar China heeft al zo vaak voor verrassingen gezorgd. De machtsovername door Mao in 1949 kwam voor de Amerikanen als een complete verrassing. In 1989, het jaar van de vallende communistische regimes, leek ook de Chinese Partij haar Waterloo te vinden in de protestbeweging van Tiananmen, maar de tanks grepen in en de Partij bleef aan de macht. Na de toetreding van China tot de Wereldhandelsorganisatie in 2001 dacht het Westen dat de democratisering van de Volksrepubliek slechts een kwestie zou zijn van tijd. Volgens Xi Jinping zal die tijd nooit komen.
Het beeld dat Hessler heeft neergezet moeten we koesteren. Voorlopig zullen we geen beter beeld krijgen dan dit. Zijn contract werd in 2021 voortijdig beëindigd, waardoor hij het land uit moest. Hij en zijn vrouw en dochters werden de zoveelste buitenlanders die het xenofobe China van Xi al dan niet gedwongen zijn ontvlucht. Zolang Xi Jinping aan de macht is, zal een nieuwe Hessler niet snel opstaan. Welke Chinees durft immers zijn mond nog open te doen in deze vrijwel perfecte politiestaat, waar nauwelijks nog onderwerpen zijn die de Partij níet gevoelig vindt? Ondanks al zijn empathie, die hem zelfs de beschuldiging heeft opgeleverd dat hij de dictatuur vergoelijkte, viel Hessler bij de Partij in ongenade.
InAndere rivierenomschrijft hij China als een mengsel van Kafka en Orwell. Door die dubbele dystopie is de wereld een begenadigd China-waarnemer kwijt. China van binnenuit beschrijven vindt de Partij kennelijk gevaarlijk. Het beeld dat de buitenwereld van de Chinese binnenwereld heeft, mag maar door één instantie worden bepaald: de Partij zelf.
PETER HESSLER Andere rivieren Vertaald door André Haacke & Ruud van der Helm. Murrow, 493 blz.