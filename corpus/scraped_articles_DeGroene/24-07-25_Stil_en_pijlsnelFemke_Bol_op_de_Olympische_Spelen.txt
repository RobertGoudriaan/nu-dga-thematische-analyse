Stil en pijlsnel Femke Bol op de Olympische Spelen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Femke Bol, sprintwonder. Wereldverbeteraar van tijd en ruimte. Hoe sneller ze rent, hoe meer ze op haar gemak lijkt. De Britse schrijver en sportfan Geoff Dyer steekt de loftrompet.
In aanloop naarde Olympische Spelen staat er altijd weer een handvol atleten in het middelpunt van de hoogzwangere belangstelling. Uit dat handjevol treedt er dan één naar voren, of wordt er één gekozen, als het 'gezicht' van de Spelen. In Londen in 2012 was dat Jessica Ennis, die als zevenkamper de belichaming was van allround olympische uitmuntendheid. Dat soort zichtbaarheid is niet alleen een kwestie van atletisch vermogen; Jess voldeed aan de verwachtingen van het gastland door goud te winnen en door overal alleraardigst te blijven. Het gezicht en de lange ledematen van Usain Bolt domineerden meerdere kampioenschappen omdat hij de snelste, een van de innemendste en - als gevolg daarvan - de meest gesponsorde atleet ter wereld was. Elke keer dat zijn beeltenis ergens verscheen - overal dus - was het ter promotie van een associatieve bundel die bestond uit zijn hardloopschoenen (Puma), Barclaycard Visa, Gatorade, Jamaica, het olympisch ideaal en, door een soort meta-uitbreiding, de waarde van sponsoring zelf.
Terwijl negentig procent van de voetballers op het Europees kampioenschap dit jaar al bekend was bij de meeste mensen die ze volgen op tv, is dat cijfer in het geval van atletiek wellicht omgekeerd. De bekendste atleten die op zo'n kampioenschap komen bovendrijven zijn soms mensen van wie de meerderheid van de kijkers nog nooit gehoord had. Dat gaat op voor Josh Kerr - paradoxaal genoeg te herkennen aan zijn identiteit verhullende Oakley-zonnebril - die beroemd werd door Jakob Ingebrigtsen te verslaan op de 1500 meter tijdens de wereldkampioenschappen op het WK atletiek in Boedapest vorig jaar, om vervolgens (tijdelijk) in de vergetelheid te raken toen hij, schandalig genoeg, niet eens de shortlist van de bbc haalde voor de almaar irrelevantere titel Sportpersoonlijkheid van het Jaar.
Vóór de kampioenschappen van Boedapest was ik me maar vaag bewust van Femke Bol. Voor wie nog altijd zo onwetend is als ik toen was: ze is een 24-jarige Nederlandse 400 meter-hordeloopster en sprintster wier Boedapest-ervaring rampzalig begon. In een innovatief en welgekomen onderdeel, de 400 meter gemengde estafette, liep ze nek aan nek met de Amerikaanse Alexis Holmes, tot ze struikelde en enkele meters voor de streep ten val kwam, het stokje liet glippen en zo zichzelf en haar team diskwalificeerde. Gelukkig - de val zag er gruwelijk uit - liep ze geen blessure op. Vijf dagen later won ze, zoals verwacht, de 400 meter horden, een lastig en afmattend nummer, maar niet zo verraderlijk als de 110 meter (de reden dat Colin Jackson, de voormalige wereldrecordhouder, nooit olympisch goud won).
Toen volgde de traditionele afsluitervan de kampioenschappen in de vorm van de 4 x 400 estafettes: eerst die van de mannen en daarna die van de vrouwen. De 4 x 400 is heel anders dan de explosieve, seriële spanning van de 4 x 100 meter estafette, waarbij geregeld een stok valt en een overgang spaak loopt. Zelfs als de race duidelijk gewonnen is, volgt er een periode van onzekerheid waarin de beelden worden bekeken om te zien of er wissels hebben plaatsgevonden net buiten de toegelaten zone, enzovoort. Beslissen wie welke medailles moet krijgen duurt vaak aanzienlijk langer dan de race zelf.
Zulke misstappen komen ook voor bij de minder hectische en meer uitgestrekte 4 x 400. De eerste etappe 400 meter wordt in banen gelopen, waarna de tweede batterij lopers halverwege hun ronde opschuift naar de binnenbanen. De daaropvolgende stokwissels doen denken aan het gedrang dat je kent van het laatste rondje aan de bar, wanhopig zwaaiend met een tientje om de blik van de barman te vangen, waarbij zelfs een geolied team de pedalen kan verliezen. Het veelgeprezen Amerikaanse kwartet haalde de finale niet omdat het werd gediskwalificeerd in de voorrondes.
Daardoor bleven de Nederlanders en Jamaicanen over als favorieten, en de Britten met een hogere kans op een podiumplaats. Na een lange wachttijd in de blokken startte de race. Colin Jackson, die commentaar gaf voor de bbc, is altijd goed in het overbrengen van de opwinding van grote wedstrijden en niet voor het eerst werd deze hem te veel, in die mate dat veel van wat hij zei opging in enthousiast gewauwel. Femke Bol liep de ankerronde (wat hou ik toch van die uitdrukking!) en stond bij de laatste stokwissel op de derde plaats, ver achter Nicole Yeargin van Groot-Brittannië en Stacey-Ann Williams van Jamaica, die op kop liep.
Net na een wissel belandt een ronde heel even in een iets rustigere fase. Natuurlijk gaat het nog altijd in een rotvaart, maar dit is niet het meest competitieve segment van de race omdat de atleten zich focussen op het vinden van hun cadans. Maar deze keer trok Williams vol door, alsof het einde al in zicht was. Toen ze naar het scherm keek, leek de onmiddellijke dreiging van Yeargin te komen. Bol volgde in hun kielzog, op koers voor brons maar op zo'n afstand dat Jacksons medecommentator Steve Cram opperde dat ze niet eens voor goud ging. Wat er daarna gebeurde, wordt het best weergegeven door de slotwoorden van W.H. Audens gedichtDe val van Rome:Bol begon de afstand te verkleinen, 'stil en pijlsnel'.
Sport is geen schoonheidswedstrijd,en atletische uitmuntendheid is niet altijd een lust voor het oog. Cameron Norrie, ik kan het niet aanzien, hij heeft de lelijkste forehand in de tennisgeschiedenis. Elke bal die hij slaat, is een diepe belediging voor de notie van elegantie. Roger Federer had het knapste spel van alle mannen. Er is momenteel een tekort aan schoonheid in het vrouwentennis om de eenvoudige reden dat de enkelhandige backhand net zo uitgestorven is als een vogel die door zijn mooie maar fragiele verenkleed evolutionair gezien niet meer in staat is om het slopende schema van de wta en de constante wereldwijde migratie te overleven. Joe Frazier was een heroïsche bokser, die zulke mokerslagen uitdeelde dat hij er, in zijn eigen brutaal fraaie bewoordingen, 'een gebouw mee zou kunnen platleggen'; maar het was de man aan de ontvangende kant van de beukpartij, Muhammad Ali, die pas echt fraai was. Sprinter Ben Johnson spatte uit de blokken alsof hij wanhopig aan de beperkingen van zijn lichaam wilde ontsnappen op een manier die overeenkomt met wat de Franse revolutionair Saint-Just verkondigde: 'Ik veracht het stof waaruit ik ben opgetrokken'; de snelheid van zijn gehate rivaal Carl Lewis zat vervat in zijn lichaam, en was er een soepele viering van. Dit soort verhouding is er niet alleen een van vijandigheid, ze wordt op zijn minst versterkt door de intensiteit van de tweestrijd. George Best zag er knapper uit door de moeite die harde mannen als Ron 'Chopper' Harris deden om hem lelijker te maken.
Een kenmerk van die schoonheid is de illusie van moeiteloosheid en een overvloed aan gratie. Op sommige atleten lijkt de zwaartekracht minder te drukken dan op andere (vandaar dat Ali zei te 'zweven als een vlinder') en als gevolg daarvan - ik ben me ervan bewust dat ik mezelf hier dreig te verliezen in de mysteries van de natuurkunde - wordt de tijd uitgerekt.
Kerr versloeg Ingebrigtsen in een heftig duel. Na de race zei Kerr in een interview dat hij op een gegeven moment wist dat hij hem had 'gebroken', maar voor iedereen die toekeek leek het erop dat Ingebrigtsen hem nog zou kunnen terugbreken. Uiteindelijk lukte dat niet - Kerr beet door, bleef pompen. Fysiek contact was er niet, maar de geest van confrontatie in de race bleef na afloop hangen in Ingebrigtsens bokkige en weinig gracieuze erkenning van zijn nederlaag.
Dat was heel anders in de slotfase van de 4 x 4 voor vrouwen. Binnen algemeen aanvaarde ideeen over biomechanisch efficiënte techniek heeft iedere atleet een eigen stijl en ritme. (Soms is die zo uitgesproken dat hij buiten de consensuele norm valt; Michael Johnsons vreemde formele stijl van voortbewegen met rechte rug suggereert dat hij pas is gaan sprinten nadat hij als ober in een chic restaurant van zijn sokken was gelopen). In het geval van Bol is het niet alleen dat ze zich volledig op haar gemak lijkt te voelen wanneer ze aan hoge snelheid rent; hoe sneller ze rent, hoe meer op haar gemak ze lijkt.
Commentatoren hebben het overatleten die de baan opvreten, maar dat is een te fysieke metafoor. Atletiek gaat over het lichaam, maar soms zit er een metafysische dimensie of uitstraling aan vast. Hoewel het voor Bol fysiek niet mogelijk leek om de nodige meters goed te maken, werd de duur van elke seconde op een of andere manier langer - zelfs toen de afstand naar de finish kromp - zodat er binnen die tijd alsmaar meer kon worden bereikt. Hoe minder er van beide overbleef, hoe meer tijd en ruimte er was! Met haar lange, makkelijke, ongedwongen passen - een pas die geen weerstand leek te ondervinden steeds wanneer een voet de baan raakte, maar er actief door werd aangemoedigd - was Bol duidelijk Yeargin aan het inhalen. Zou ze zelfs Williams kunnen pakken? Het was tactisch, alles moest perfect worden afgemeten, maar er begon zich een gevoel van onvermijdelijkheid te manifesteren: waar de lijn ook zou liggen, Bol zou er als eerste geraken. En dat deed ze, ze zoefde Williams voorbij en liet ze achter zich met zestien honderdsten van een seconde.
En er kwam nog meer. Nadat hij voordien verkeerd had ingeschat wat er aan het gebeuren was, zette Cram zijn fout recht door uit te roepen:'Femke Bol is AmAAAzing.'Alles minder dan zo'n hartelijke uitbarsting van verbazing zou een verschrikkelijk understatement zijn geweest. Zij had de race gewonnen, maar het was een triomf voor het team. Ze hadden nog wel wat werk overgelaten aan haar, maar ook weer niet te veel. Ze zeeg neer op de baan, 'leeg' zoals Jackson terecht zei, terwijl haar teamgenotes om haar heen zwermden.
Toen gebeurde er iets bijzonders. Het Nederlandse mannenteam, dat zelf niet eens in de buurt van een medaille was geraakt, sprong de baan op en iedereen pakte elkaar vast. Acht jonge mensen in een voortdurend verschuivend kluwen van perfecte armen en benen; het leek of we, als toegift, werden getrakteerd op een spelletje Twister op topniveau. Een wereld van verschil met Luis Rubiales, die als man van middelbare leeftijd, strak in het pak, de Spaanse voetbalster Jenni Hermoso vol op de mond kuste. Dit was fysieker en minder opdringerig, een gepaste en gedeelde uiting van vreugde. En toen feliciteerden de rivaliserende teams de Nederlanders. Dat was nog het allerbelangrijkste. Een buitengewoon individuele prestatie vouwde zich open en werd in de breedte omarmd en bekrachtigd - en daardoor werd het een overwinning voor de sportiviteit.
Sinds die extatische triomf heeft Femke Bol het wereldrecord verbroken op de 400 meter indoor. Ze won de 400 meter horden op de Europese kampioenschappen in Rome en verbeterde een paar dagen later haar Europese record op datzelfde nummer. Ze is klaar om een van de sterren - misschien wel dé ster - te worden van de Spelen in Parijs.
Ik ben me ervan bewust dat dit korte essay van het journalistieke pad is afgedwaald en in het lexicon van de liefde getuimeld, dus besluit ik ook maar in die trant: ik tel de dagen af tot ik haar opnieuw zie (rennen).
Vertaling: Johan Faes
...