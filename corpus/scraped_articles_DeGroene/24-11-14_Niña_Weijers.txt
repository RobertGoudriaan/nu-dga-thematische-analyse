Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Het is er de tijd niet naar om sentimenteel te zijn, nooit geweest ook. Sentimentaliteit is de nevel over onze gevoelens die maakt dat we ze vereren, als afgoden. Ontroering, verdriet, woede. De goden hebben altijd gelijk, ook als ze ongelijk hebben.
Je kunt een term als 'domrechts' munten, er een boek over schrijven voor mensen die zichzelf niet alleen niet als zodanig identificeren, maar met het afrekenen ervan bij de kassa hun aflaat hebben gekocht (nummer één in de bestsellerlijst). Je kunt mensen troosten met de belofte dat ze gelijmd kunnen worden met de juiste therapieën, de wereld ieders hoogstpersoonlijke wachtkamer (nummer twee in de bestsellerlijst).
Iedereen heeft de hele tijd gelijk, en bij gebrek daaraan juicht men voor andermans gelijk. Soms steekt iemand de hand in eigen boezem, maar dat is meestal ceremonieel. Niemand is laf, behalve dan de rest van de wereld.
Wat is de werkelijkheid? Tegen een studente die vroeg om een definitie zei Philip K. Dick: de werkelijkheid is dat wat, nadat je gestopt bent erin te geloven, niet ophoudt te bestaan. De werkelijkheid is er ondanks wat we erin menen te zien. De werkelijkheid is een straat vol op elkaar gestapelde auto's na het ergste noodweer in honderdvijftig jaar in Valencia, en Caroline van der Plas die zegt dat dit er nu eenmaal bij hoort in Spanje. De werkelijkheid is Mar-a-Lago onder zeeniveau, met een nazaat van Trump op het dak die roept dat hij het koud heeft.
Mijn kind van drieënhalf weet dat hij de zinsnede 'het is ingewikkeld' kan inzetten als hij geen zin heeft om ergens over na te denken. Ingewikkeld is geen antwoord, maar een situatie die om een antwoord vraagt. Je kunt zalvend in de krant verkondigen, zoals Yuval Noah Harari deed, dat 'wijsheid [voortkomt] uit het vermogen de complexiteit van de werkelijkheid te zien' - terwijl precies dat 'vermogen' westerse regeringen ertoe beweegt een regering te bewapenen die onomwonden bezig is een heel volk (simpelweg!) uit te roeien.
Wegkijken kan kwalijk en gevaarlijk zijn, niet meer wegkijken trouwens ook. Wie nooit eens een andere kant op kijkt gaat op den duur geloven dat de wereld uit niets anders bestaat dan alles wat de hele dag door op haar wordt afgevuurd. Emoties verpakt als informatie, geweld verpakt als grafiek (doorgeëvolueerd zouden onze ogen puntig uit onze kassen puilen, of zijn voorzien van een tweede ooglid om het felle licht van onze schermen tegen te gaan. Onze handen zouden kunnen veranderen in kermisachtige grijpklauwen, onze nekken en ruggen pijnlijk gekromd, onze hersenen gekrompen bij gebrek aan beweging). Wat mooi of goed of gewoon leuk is lijkt frivool escapisme, verwend, niet ter zake doend.
Het is moeilijk om de veelheid van de wereld te doorvoelen, of überhaupt op te merken, wanneer ieders puntige oogbollen voortdurend naar hetzelfde worden gezogen. Dat de wereld eraan lijkt te gaan is zo'n dwingende, beklemmende werkelijkheid dat ik al een hele tijd in een elastiekachtig bewustzijn verkeer: ik kan het wel uitrekken, maar het wil altijd weer terug naar die ene vorm. Soms geloof ik dat het elastiek mijn morele besef is, steeds vaker voelt het simpelweg niet juist: om zoiets als vreugde, kunst, literatuur, troost, nutteloosheid en overvloed te offeren op het altaar van de allesverslindende einde-der-tijden-god.
Kun je je voorstellen, zei Olga Tokarczuk, die in Den Haag was om de Europese Literatuurprijs in ontvangst te nemen, dat er zo'n zestig miljard mensen aan ons zijn voorafgegaan op aarde? Zestig miljard individuele, denkende, spirituele wezens die, op hun eigen manier, leefden in allerhande klimatologische, geografische en historische omstandigheden. Wij zijn hun afstammelingen. (Ik zocht het na, en vond zelfs nog het veel hogere cijfer van 109 miljard).
In de late middeleeuwen had je de flagellanten, grote groepen gelovigen die luid zingend en jammerend door de straten liepen en zichzelf geselden. Ze deden boete voor de zonden van de mens, vooral nadat de grote pestepidemie van 1347-1352 huishield en minstens één derde van alle Europeanen wegvaagde. Logischerwijs dacht men in een eindtijd te leven. De grote ironie van de flagellanten was dat ze, met hun boetedoening in groepsvorm, reizend van stad naar stad, bijdroegen aan de verspreiding van de dodelijke ziekte.
'Where can I go in his memories to find him solace?'
Philip K. Dick,I Hope I Shall Arrive Soon