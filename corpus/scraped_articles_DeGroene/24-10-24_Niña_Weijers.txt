Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Niet dat iemand het me vraagt, maar de reden dat ik schrijf is de hoop op een dag met iets volstrekt origineels op de proppen te komen. Wonderlijk genoeg heeft tot nu toe niets die hoop weten aan te tasten - aan de andere kant: het geloof in de Verlosser wordt ook bestendigd door het feit dat hij nooit eens komt opdagen.
Ik houd van romans over verloren geraakte of nauwelijks te ontcijferen manuscripten, dagboeken, correspondenties. Bijna zonder uitzondering wordt in zulke boeken het verlorene voorgesteld als het beste, meest opwindende, relevante werk dat nu dus, helaas voor de mensheid, is zoekgeraakt. De raadsels die schrijfster Eliza May Drayden achterliet in Anjet Daanje'sHet lied van ooievaar en dromedaris,de verloren romanHet labyrint der onmenselijkheidvan T.C. Elimane in Mohamed Mbougar SarrsDe diepst verborgen herinnering van de mens,het (ware!) mysterie van Bruno Schulz' laatste, zoekgeraakte manuscriptDe Messiasin Cynthia OzicksThe Messiah of Stockholm,de geheimzinnige liefdesbrieven tussen de twee victoriaanse dichters in A.S. ByattsPossession.
Alleen in romans lees je over teksten die zó goed zijn dat mensen er zowat aan sterven, of er hun hele leven voor in de waagschaal stellen. En elke keer geloof ik het: dat er zoiets kan bestaan, net buiten de periferie van mijn blik, de bijna-openbaring van taal zelf. Omdat ik niet neerkijk op plot (nooit gedaan, hooguit lange tijd gedaan alsof), las ik laatst voor mijn pure plezier hethalfway decentniemendalletjeThe Plot, geschreven door Jean Hanff Korelitz. De opzet is veelbelovend: een nooit doorgebroken schrijver geeft les aan een inferieure creative writing-opleiding ergens diep in Vermont (waar anders!). Daar ontmoet hij een student die zegt zó'n meesterlijk plot in handen te hebben dat hij geen schrijfles meer nodig heeft: het boek schrijft zichzelf. Zelfs in de handen van de beroerdste stilist kan het niet mislukken; het zal een bestseller worden, een blockbuster, et cetera. Zijn leraar is sceptisch, tot de student hem de plot gedetailleerd uit de doeken doet.
So far, so good.Dit klinkt als materiaal à laInfinite Jest,uit de gelijknamige roman van David Foster Wallace: een film die zó verslavend zou zijn dat iedere kijker eraan bezwijkt omdat het niet meer lukt weg te kijken - een potentieel massavernietigingswapen. Op dezelfde manier leek me dit een hyperbool, een metafoor om iets te zeggen over de verslaving van publiek aan verhalen, ongeacht hoe ze worden verteld; de zucht van schrijvers naar commercieel succes, het boek gereduceerd tot product in vliegveldwinkels.
Lang verhaal kort: wanneer de mislukte schrijver zijn student een paar jaar later googelt omdat het boek tot zijn verrassing nooit is verschenen, blijkt die al tijden dood. Mislukte schrijver besluit de plot te stelen, het boek,Crib,wordt de beloofde bestseller en Spielberg-film, mislukte schrijver wordt gevierde schrijver en dan loopt het allemaal alsnog in de soep. Vanaf dat moment wordt de plot vanThe Plottamelijk vervelend en extreem voorspelbaar. Maar het ergst is dat, stukje bij beetje, de plot vanCribuit de doeken wordt gedaan door middel van fragmenten uit die roman. Wat een wereldschokkende plot zou moeten zijn, zó goed dat er geen stijl meer voor nodig is, blijkt een verhaaltje van niks! Dat dit een wereldwijde bestseller zou zijn is volstrekt ongeloofwaardig. Aan de andere kant:The Plotzelf was ook een behoorlijke hit. Disney+ maakt er momenteel een miniserie van.
De fantasie van een boek dat alle andere overbodig zou maken, een boek als God (of een heroïnespuit) wordt misschien wel het mooist verwoord door Jorge Luis Borges, in zijn verhaalDe bibliotheek van Babel. Deze bibliotheek is, naar men vermoedt, oneindig, een universum op zich, met de mens in de rol van 'imperfecte bibliothecaris'. De meeste boeken zijn inhoudelijk vormeloos en chaotisch en bestaan uit toevallige opeenvolgingen van letters. Maar er zijn mystici die claimen dat zich ergens een ronde kamer bevindt met daarin een groot, rond boek met een oneindige rug die de cirkel van de muren volgt. Dit is de droom, intact gelaten door de werkelijkheid.
'De onderliggende vraag is: willen we stoppen met denken, met dromen?'
Werner Herzog,De toekomst van de waarheid