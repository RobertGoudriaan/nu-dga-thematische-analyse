'We missen dromers' Democratie onder druk Jonathan White

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Waar linkse politici vooral doen wat moet gebeuren, zeggen extreem-rechtse politici te doen wat ze willen. Precies daarin zit de aantrekkingskracht, zegt de Britse hoogleraar Jonathan White. 'Dit is de eeuw van de pragmatici.'

'Mensen sterven zonder zuurstof,een democratie sterft als burgers niet meer collectief kunnen dromen.' Jonathan White zegt het zonder een spoortje ironie, via een videoverbinding vanuit zijn kantoor in Londen. Toekomstfantasieen zijn volgens hem essentieel, vooral voor kiezers van de partijen die verloren hebben. 'Zij moeten het gevoel hebben dat er een volgende kans komt. Een nieuwe verkiezing, waarna alles zomaar anders kan zijn.' Met zijn boekIn the Long Runpubliceerde White (45) een soort geschiedenis van 'de toekomst' als politiek idee. Hij is professor aan de London School of Economics in de politieke sociologie en theorie, met een focus op de Europese democratie. Die democratie staat volgens hem wereldwijd onder druk door een verloren gevoel van een 'open toekomst'. 'Er heerst een sfeer van eindigheid in de wereld van vandaag', begint zijn boek. 'Waar je ook kijkt, je hebt het gevoel dat de tijd dringt. Gebeurtenissen benaderen ons als kritieke momenten en beloven de laatste kans op een overgang naar iets beters, of een afdaling naar iets veel ergers.' Hij somt op: klimaatwetenschap spreekt overtipping points,waarbij ecosystemen instorten. Het kapitalisme veroorzaakt exponentieel-groeiende ongelijkheid; een gapend gat tussen de steenrijken en allerarmsten, een bom onder de sociale cohesie. De geopolitieke orde lijkt instabieler dan ooit, wat leidt tot nervositeit, ondoordachte oorlogen en de permanente angst om verrast te worden. Het punt waarop we kunstmatige intelligentie nog kunnen temmen nadert rap.

Het idee van schaarse tijd verandert de manier waarop we politiek bedrijven compleet, vertelt White. 'Hoe we nu maatschappelijke meningsverschillen uitvechten voelt misplaatst en ouderwets, als je bedenkt dat de alarmerende toekomst steeds dichterbij komt.'
Want waarom zou je vier (of meer) jaar wachten tot de volgende verkiezingen, als deze jaren cruciaal kunnen zijn voor het al dan niet halen van de klimaatdoelen? Hoe kun je 'gestolen' verkiezingen accepteren, als je ervan overtuigd bent dat je land definitief de verkeerde afslag neemt? Rechts is nostalgisch naar het vergane verleden. Links rouwt over de verdwenen toekomst. Diametraal verschillend in hun doelen, delen ze één gemeenschappelijk standpunt: een apocalyptische verbeelding.
'Als we de gedachte serieus nemen dat er bij sommige cruciale kwesties geen tijd is voor fouten', zegt White, 'dan vervalt het argum ent dat er altijd nog een kans zal zijn om de toekomst naar je hand te zetten.' Democratieën komen in zwaar weer wanneerlosers consent,het idee dat mensen zich neerleggen bij electoraal verlies, wegvalt. Het dringendste voorbeeld: de VS, waarbij zowel Donald Trump als Joe Biden het einde van de democratie voorspelt, mocht de ander winnen.
Politiek is drama. Horen dit soort einde-dertijden-beelden niet gewoon bij het arsenaal van politici om de kiezers naar het stemhok te krijgen?
'Laat me dat argument even ontleden. Een representatieve democratie is altijd onvolmaakt, het werkt nooit helemaal. Het vereist instituties, procedures, manieren om besluiten te nemen namens een breder publiek. Al die dingen zijn nooit echt bevredigend. Sommigen voelen zich deel van een minderheid van wie de mening er niet toe doet of wier belangen niet vertegenwoordigd worden door partijen in het parlement. Welke reden hebben zij om deze instituties te accepteren, om verkiezingsresultaten te aanvaarden als ze niet hebben gestemd voor de uitkomst, als ze niets hadden om voor te stemmen? Het idee dat er een volgende keer kan komen waarin alles beter wordt is hierbij cruciaal. Wat er mis is vandaag, kan later worden gecorrigeerd. Dingen die fundamenteel onrechtvaardig of disfunctioneel zijn, kunnen potentieel worden opgelost. Democratie is in die zin geen momentopname, maar een proces. Verkiezingen bestaan bij de gratie dat ze herhaald worden. Een democratie heeft de belofte van verlossing nodig.'
White ziet de toekomst als een politiek idee dat verschillende historische iteraties heeft ondergaan. Voorstanders van het liberale economische denken, zoals Adam Smith, begonnen te pleiten voor een bredere tijdshorizon. Hierdoor konden ze ideeën benadrukken die tijd nodig hebben om zich te manifesteren, zoals verbeteringen in efficiëntie, productiviteit en innovatie. Door een langere termijn aan te roepen, kon men proberen een systeem logisch te verklaren dat op het moment zelf nog disfunctioneel was.
In the Long Runlaat zien dat het denken van overheden over toekomstscenario's zich razendsnel ontwikkelde tijdens de Koude Oorlog. De Verenigde Staten en Rusland wilden inschatten waar en wanneer de ander zou bombarderen. Langzaam sijpelde die voorspellersmentaliteit het binnenlands beleid binnen. Dewar on crime,dewar on drugsen ook de jacht op fraudeurs of de strijd tegen armoede worden steeds vaker behandeld alsof het militaire problemen zijn. 'Noem iets een oorlog en het heeft meteen de hoogste prioriteit', zegt White. 'Je publiek is overtuigd dat je het probleem uiterst serieus neemt. Daarnaast rechtvaardig je het gebruik van dwangmaatregelen. De concentratie van besluitvorming leg je bij functionarissen of experts, waardoor deze wordt weggenomen bij lokale raden en bredere publieke consultatie.'
Dit is volgens Jonathan White een manier om besluitvorming en handhaving te legitimeren die anders veel te gecentraliseerd of te dwingend zouden lijken. Een overheid die haar tentakels om de toekomst wil krullen, maar als bijvangst de ruimte voor legitieme meningsverschillen afknelt. Een machthebber die overgaat op meer geheimhouding, machtsconcentratie en die prioriteiten uit het betwistbare probeert te trekken. Een technocratie heeft er tenslotte baat bij dat er wordt gedacht dat alleen experts - vaak economen, of bij corona: virologen - aan de knoppen zouden moeten zitten. 'Nu is niet de tijd voor discussie of oppositie in het parlement, hoor je dan. Laat de regering haar werk maar doen. Als men de toekomst tot een berekeningsobject maakt, neigt dit naar elitaire regeringsvormen.'
Is dat nu echt anders dan vroeger?
'Doemdenken gaat ver terug. Critici van het kapitalisme voorspelden dat de economie door al die vrijheden zou instorten. Midden twintigste eeuw was er de angst voor de allesvernietigende bom. Kenmerkend voor de 21ste eeuw is de vermenigvuldiging van het doemdenken op alle beleidsterreinen tegelijk. Vandaag zien we een toename van angst in een breed scala aan gebieden en onder een groot aantal mensen.'
Tegelijkertijd verschillen mensen steeds meer van mening over in welke alarmtoestand de wereld zich bevindt. 'Je hebt linkse noodsituaties', zegt White, 'en je hebt rechtse noodsituaties.' Groeperingen als Extinction Rebellion zien klimaatverandering als dé noodsituatie, terwijl extreem-rechtse nationalisten vrezen voor de Grote Vervanging, racistische omvolkingstheorieën over achteruitgang door de komst van vluchtelingen. Daarnaast zijn er volgens White 'centristische' geopolitieke noodsituaties of bedreigingen door kunstmatige intelligentie.
Zijn boek is ontstaan uit een vak dat White doceert aan de London School of Economics, waar hij sinds 2008 lesgeeft. Het staat vol met zinnen die je vaak twee, soms drie keer moet lezen en die je vervolgens niet meer loslaten. Zoals: 'Politieke vrijheid en actief burgerschap zijn afhankelijk van een zekere mate van compartimentalisatie - van het kunnen doen van dingen op een domein zonder dat dit gevolgen heeft voor andere domeinen.'
White doelt hier op de trend waarbij overheden, uit angst voor de onvoorspelbaarheid van de toekomst, inzetten op algoritmes en data om grip te krijgen op het gedrag van burgers. De politie kan bijvoorbeeld op basis van data gevaarlijke individuen uit een groep demonstranten halen. Je ergens tegen uitspreken op een domein (bijvoorbeeld tijdens een mars) zou je leven niet moeten beïnvloeden op een ander domein (bijvoorbeeld of je geld kunt lenen of een huis kunt huren). Hoe meer risico's, boetes of reputatiekosten zich van het ene domein naar het andere kunnen verspreiden, hoe riskanter politieke betrokkenheid wordt.
'Politiek conformisme is dan de uitkomst', zegt White. Mensen vervallen in escapisme in plaats van samen te werken met anderen. Zo ontstaat een 'spiraal van stilte', een perfecte storm voor passiviteit. Politiek wordt het domein van degenen die voldoende beschermd zijn door geld en sociale status - onwenselijk voor de politieke vrijheid en gelijkheid. 'Wat deze nieuwe technologieën belemmeren, is het vermogen om met het verleden te breken. De individualisering van de toekomst betekent het langzaam sluiten ervan.'
Maar hebben we, bijvoorbeeld voor effectief klimaatbeleid, niet tóch een sterke regering nodig die maatregelen doordrukt?
'Een crisis kan een stimulans zijn voor actie. Veel mensen gebruiken die retoriek, vooral bij klimaatverandering. Het risico is dat je mensen mobiliseert voor een kortetermijngevoel van urgentie. Als je iets wil doen aan ecologische ineenstorting moet je mensen voor een veel langere periode georganiseerd houden omdat je fundamentele veranderingen moet doorvoeren in hoe samenlevingen en economieën werken. Het gaat dus niet alleen om het inschakelen van mensen op een bepaald moment, maar om hen op een duurzame manier te organiseren. Daar hebben we nu veel moeite mee.'
Een stip op de horizon, een jaartal zoals 2030 of 2050, en daar gestaag naartoe werken. Wat is daar mis mee?
'Wanneer partijen over die jaren praten, is het vaak met een zeer specifiek doel voor ogen, zoals koolstofneutraliteit of decarbonisatiedoelen. We kunnen nog wel over decennia in de toekomst praten, maar enkel door het te reduceren tot een specifieke overweging. Door de meetbare dingen tot overheersende doelen te maken, kunnen autoriteiten andere zaken marginaliseren.'
White noemt dit 'de taal van de noodzaak'. Hij ergert zich mateloos aan politici die klimaatbeleid presenteren alsof het iets apolitieks zou zijn. Politici zoals Frans Timmermans, die vorig jaar zei dat de ernst van het probleem verloren ging wanneer rechtse partijen van klimaat een partijpolitiek onderwerp maken.
'Iets is nooit wenselijk of waardevol. Nee, het is nodig en wel nu!' verzucht hij. 'Daar zit een valkuil voor valse precisie, wetenschappers kunnen nooit alles in een model gieten.' Klimaatverandering heeft de wetenschap nodig om het te begrijpen, meent White, maar klimaatpolitiek vereist politici die een balans kunnen vinden tussen de feiten en gevoelens van angst, onzekerheid en de mogelijkheid van radicale verandering. Klimaatveranderingframenals een technische noodsituatie maakt haar een ideaal doelwit voor populisten. Het er-is-geen-alternatief-discours is een stevig afzetpunt voor vrije wilskracht. Politiek wordt dan reactief, reagerend op de gebeurtenissen zoals ze zich aandienen. 'Een regering is dan in feite een groep individuen die brandjes aan het blussen zijn. Het verklaart de aantrekkingskracht van extreem-rechts, omdat zij als een van de weinigen nog claims maken over wat ze willen in plaats van wat we zouden moeten doen.'
Extreem-rechts is dus de laatst overgebleven politieke stroming met... visie?
'Er is meer dan één ding gaande bij extreemrechts. Een deel ervan bedrijft meer noodpolitiek dan wie dan ook. Maar politici als Nigel Farage presenteren zich als libertaire figuren, mensen die bereid zijn te doen wat ze zelf willen en niet bereid zijn om zich te voegen naar externe krachten. Dat is bijna een soort anti-noodpolitiek.' Na de economische crisis begin jaren tien was er een opkomst van populistische figuren op rechts, die zeiden: nee, we accepteren niet wat de markt vereist, wij gaan de markten vertellen watwijwillen doen. We gaan reageren door het keurslijf af te werpen.
In een eerder boek,Politics of Last Resort,liet White zien hoe noodpolitiek ook de EU is binnengedrongen en hoe politici hun eigen handelingsvrijheid insnoerden. Politici die nog gewoon doen wat ze willen doen in plaats van wat ze moeten doen hebben het potentieel om daar heel goed in te slagen. 'Er is geen reden waarom dat extreem-rechts moet zijn. Als links dat wat meer zou doen, zou het misschien weer kunnen opkrabbelen.'
In het dikke notenapparaat vanIn the Long Runstaat nóg een J. White. Het is John, Jonathans vader. Hij was ook hoogleraar, maar meer geïnteresseerd in de 'zachte wetenschap'; Duitse literatuur, experimentele poëzie en Italiaans futurisme. Hij was 'geen politiek persoon', maar bracht Jonathan wel de liefde voor de toekomst bij; een productieve spanning tussen de nabije tijd en een verre utopische toekomst. Zonder die spanning is de democratie een huis zonder bewoners, een burgeroorlog met stembiljetten, een betekenisloze dans.
We missen dromers, denkt White, mensen die gemotiveerd worden door ideeën en principes. 'Vroeger was het makkelijker om de horizon vooruit te duwen, een langer perspectief te promoten, een uitgebreide tijdlijn aan te roepen. Dit is de eeuw van de pragmatici.'
Wat is er nodig om de druk op de democratie te verlichten?
'Het radicaliseren van de democratie. Partijen hebben nu een oligarchische vorm aangenomen, dat moet anders. Gewone leden moeten meer invloed krijgen, partijen moeten zich ontwikkelen als gemeenschappen van gelijkgestemden die zijn gebaseerd op een gedeelde visie. De lange periodes tussen verkiezingen voelen steeds onverdraaglijker. Dat komt deels doordat de wereld zeer snel verandert, waardoor regeringen zich bezighouden met zaken die weinig te maken hebben met de redenen waarom ze zijn gekozen. Maar partijen bieden tegenwoordig ook te weinig mogelijkheden voor mensen om betrokken te raken en invloed uit te oefenen op het beleid tussen verkiezingen in, en om leiders aan de beloften te houden waarvoor ze zeggen te staan.'
Critici van White, zoals Leonard Bernardo en Ivan Krastev, verwijten hem dat hij nostalgisch is naar de vorige eeuw, toen ideologieën en grote partijen nog de dienst uitmaakten. Ze stellen dat er geen weg terug is naar de massapartij van weleer; ideologie-gedreven politiek is aan het uitsterven. 'Oké, prima', zegt White, 'maar daarmee sterft dan het vertrouwen in de toekomst waarop de democratie rust.' Simpelweg de partijenpolitiek doodverklaren en doen alsof de democratie zelf nog wel levensvatbaar is, is onmogelijk volgens White. De 'innovaties' van de laatste jaren, zoals burgervergaderingen en loting, bekijkt hij met scepsis. 'Democratie rust op iets wat partijen traditioneel boden, wat niet wordt geboden door de alternatieven. De valkuil is de willekeurigheid. Continuïteit ontbreekt.'
Het Corbyn-project bij Labour in 2017 illustreert volgens White dat er nog steeds aantrekkingskracht schuilt in een duidelijk gedefinieerd ideologisch project. En dat er 'onbenut enthousiasme' is voor massapartijen. Ondanks een vijandige pers en een stug politiek establishment kreeg Jeremy Corbyn 41 procent van het electoraat achter zich. De partij verdrievoudigde in omvang in de loop van een paar jaar. 'De manier waarop Corbyns Labour werd vernietigd is in sommige opzichten het bewijs dat het een serieus politiek project was dat dreigde de status quo in Groot-Brittannië te veranderen en machtsverhoudingen te verschuiven. Daarom was de reactie van het establishment zo sterk.'
Labour staat aan de vooravond van een verkiezingsoverwinning. Wordt de massapartij deze zomer opnieuw geboren op het Britse eiland?
'Nou, nee. Keir Starmer kwam aan de macht door te doen alsof hij dicht bij Corbyn stond. Maar binnen vier jaar heeft hij zijn mening over bijna alles bijgesteld en moedigt hij de linkerzijde van de partij aan om te vertrekken. Soms dwingt hij ze zelfs. Het resultaat is een partij die geen ruimte meer heeft voor dromers, enkel nog voor technocraten en strategen.'
Angelos Tzortzinis / AFP / ANP | Vanwege bosbranden moesten toeristen op diverse plaatsen in Griekenland geëvacueerd worden. Rhodos, het strand van Glystra, 27 juli 2023