Donkere kamer 0068 en 0074

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Je kunt je nog zo blindstaren op Hongkong, de blaarkoppen bij Nieuwkoop van Han Singels blijven aan je trekken.
Ik had mezelf gepositioneerd tegenover een tweetal foto's van Michael Wolf, de in Duitsland geboren fotograaf die naam maakte met duizelingwekkende beelden van wolkenkrabbers in, onder meer, zijn woonplaats Hongkong. Beelden onder de noemer ingedikte architectuur - de achtergrond waartegen de plot van iets alsBlade Runnerzich afspeelt.
De linkerfoto deed als vanzelf denken aan een dystopisch computerspel: sporen van leven in een landschap waaruit dat leven is verdwenen, die onmiskenbare sfeer van toekomstig verval. Of leek die schone was die uit de ramen hing gek genoeg juist ook te getuigen van de hardnekkigheid van het leven?Life finds a way?De rechterfoto was het vooraanzicht van een ander soort flatgebouw. De verschillende galerijen trokken strakke banen door het beeld, een verweerde Amerikaanse vlag van gewapend beton.
Ik was vastbesloten over deze twee foto's te schrijven, maar hoe langer ik zat, hoe sterker ik me bewust werd van twee roerloze figuren die me nauwlettend in de gaten hielden: Vivian en Vera. (Of, voor de b√®ta's die dat wat ingewikkeld vinden: 0068 en 0074.)
Han Singels, die in een vorig leven zo regelmatig voorDe Groenewerkte dat er in 1985 een boekje van zijn sociale reportagefotografie werd gemaakt dat werd ingeleid door redacteur Geert Mak, portretteerde in 2004 deze twee blaarkoppen in een polder in de buurt van Nieuwkoop. Als ik het goed begreep, had de voormalige fotojournalist op een dag een brommer gekocht en was hij koeien gaan fotograferen. Het grofkorrelige zwart-wit, de arbeiders in permanente staat van verdrukking en verzuilde koppen van politici maakten plaats voor het zachte licht en de subtiele kleuren van Hollandse einders onder een gebroken wolkendek en die hele sfeer van een alles bezwerende onveranderlijkheid.
Eerst dacht ik dat het vooral die rechterkoe was die mijn aandacht trok. Maar nadat ik me een kwartslag had gedraaid moest ik concluderen dat het deside-eyevanachter Vivians wimpers was die me had losgeweekt van de verleidelijke flatgebouwen van Michael Wolf. Op haar rug en flank zijn piepkleine stipjes zichtbaar. Zwart in de buurt van haar buik, daarboven lichter. Als je dichterbij gaat staan zie je dat het vliegjes zijn. In de buurt van haar rug vangen hun vleugels het laatste zonlicht en vormen ze witte hartjes.
Als ik dicht genoeg bij sta herken ik in de stugge haren die in schijnbaar willekeurige richting groeien, als het golvende water dat in een kleine baai op een en hetzelfde moment meerdere kanten wordt opgestuwd, de lichtbruine koeienhuid die mijn ouders ooit tijdens een vakantie boven op een Alp kochten en dat jarenlang op de grond in onze woonkamer lag. Net zolang totdat het was weggesleten.
Ja god... Paulus Potter natuurlijk. Het bijschrift rept ook van de onmiskenbare gelijkenis tussen deze foto van Singels en Potters beroemde stier. Hetzelfde zijaanzicht, dezelfde wilde haren, dezelfde opvallend elegante achterpoten. Toch voelt het wat onzinnig, dat vergelijken. Leuk voor kunsthistorici, maar niet iets wat veel te maken heeft met de aantrekkingskracht van de foto, de schoonheid van het beeld.
Die lijkt me vooral gelegen in de schijnbare tastbaarheid van het alles. Met hoe je het allemaal bijna kunt aanraken, voelen, horen, ruiken. Met al dat leven dat je vanuit dit verstilde beeld tegemoet springt. Zo vreemd afwezig als het is op die foto's van Michael Wolf, zo niet te ontkennen aanwezig is het hier. Het is onverzettelijk. Majestueus. Blijf je nog wat langer zitten, laat je je nog wat langer betoveren, dan voel je langzaam maar zeker begrip opwellen voor iets wat je eerder altijd wat potsierlijk had gevonden, die vermeende heiligheid van de koe.
New Horizons: Contemporary Photography at the Rijksmuseum,t/m 3 september
Hetzelfde zijaanzicht, dezelfde wilde haren, dezelfde opvallend elegante achterpoten
Rijksmuseum Amsterdam / courtesy Galerie Wouter van Leeuwen | Han Singels, Twee blaarkoppen, 2004. Chromogene druk