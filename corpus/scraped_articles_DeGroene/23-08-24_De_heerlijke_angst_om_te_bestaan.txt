De heerlijke angst om te bestaan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
Het gevaar en het geluk, twee kanten van één medaille. InBruiloft/De zomerzijn de beste essays van Albert Camus bij elkaar gebracht.

Albert Camus was volgens Susan Sontag'de ideale echtgenoot van de hedendaagse letteren': behalve Camus kende ze geen andere schrijver die liefde opwekt. Lezers zijn hem dankbaar dat hij een uitweg biedt uit de doodlopende straat van de wanhoop; met verve verkondigt Camus dat het leven geen zinloze, repetitieve exercitie is. 'We moeten ons Sisyphus voorstellen als een gelukkig mens', schrijft hij aan het einde van zijn filosofische essayDe mythe van Sisyphus(1942). Dat leven krijgt zijn waarde door de grenzen ervan te erkennen, maar er niet mee in te stemmen. Bewust leven en niet berusten. Het enige intellectuele minpunt vond Sontag Camus' gehamer op de liefde. Misschien valt deze zwakte het beste te karakteriseren als noodzakelijke naïviteit, onmisbaar om niet te vervallen in vertwijfeling en zwartgalligheid. En meer dan de rede en de logica was het passie die hem dreef. De essays uitBruiloft(1939) enDezomer(1953), die nu samen zijn uitgegeven in een schitterende nieuwe vertaling van Eva Wissenburg, zijn doordrenkt van hartstocht. Ondanks de veertien jaar die tussen de publicatie vanBruiloftenDezomerligt, is het logisch dat beide boeken samen zijn uitgegeven, want in deze essays bezingt Camus als een prozadichter zijn vaderland Algerije.

In het openingsessayBruiloft in Tipazabeschrijft Camus zijn vreugdevolle ervaring met het landschap: 'Het is lang niet eenvoudig om te worden wie je bent, je diepe wezen te vinden. Maar steeds als ik naar de stevige Chenoua-rug keek bracht een merkwaardige zekerheid rust in mijn hart. Ik leerde ademhalen, viel samen met mezelf, met mijn ware aard.'
In deze essays is de invloed van Camus' leermeester Jean Grenier duidelijk waarneembaar (de afsluitende tekstDe woestijnis ook aan Grenier opgedragen). Zijn bundelDe eilanden(1933) was van groot belang voor de literaire vorming van Camus. Deze persoonlijke essays zijn een fijne kruisbestuiving van literatuur en filosofie met als hoogtepuntMijn kater Mouloudwaarin Grenier met veel gevoel schrijft over de liefde voor zijn kat: 'Ik houd van hem: hij heft de afstand op die bij ieder ontwaken tussen mij en de wereld wordt herboren.'
Ook bij Camus draait het om de relatie met de wereld. Al die zintuigelijke sensaties die Camus in Tipaza ervaart, brengen hem bijkans in extase: 'Nee, het ging niet om mij en ook niet om de wereld, het ging om de harmonie en de stilte waaruit de liefde tussen ons ontstond.' Hij is onverbloemd gelukkig en houdt van het leven. Camus klinkt in deze essays soms misschien een beetje naïef, hij is zeker niet lichtgelovig. InKeer en tegenkeerschreef hij al: 'Er bestaat geen liefde tot leven zonder levenswanhoop.'
Het geluk is namelijk altijd tijdelijk; er is geen geluk zonder verlies. Dat is de droevige les die hij leert in Djémila: 'Wie zich bewust is van de dood verkleint de afstand tussen zichzelf en de wereld en zal het leven voltooien zonder vreugde, in het volle besef van de zinderende beelden van de wereld die hij voorgoed verliest.'
De vier essays uitBruiloftkwamen tot stand in een periode dat Camus worstelde met de romanDe gelukkige dood,die kan worden beschouwd als de onvoltooide mislukte eerste versie vanDe vreemdeling(1942). Bijna anderhalf decennium later, toen hij de bundelDezomersamenstelde, had Camus het ook moeilijk. Zijn boekDe mens in opstand(1952) zorgde voor de roemruchte breuk met Jean-Paul Sartre. De trotse Camus was flink gekrenkt door de harde kritiek van Sartre en zijn paladijnen. En hij, die een afkeer had van geweld, zei nijdig: 'Wat moet ik doen? Hem op zijn bek slaan? Hij is te klein!'
Om aan alle heisa te ontsnappen vertrok Camus naar Algerije, hij ging langs zijn moeder en schreef het essayTerugkeer naar Tipaza. De jeugdige onschuld was verdwenen en de lyrische beschrijvingen zijn wat minder uitbundig. Toch was het uitstapje naar Tipaza heilzaam. Staande tussen de ruïnes en met zijn blik gericht op de bergketen Chenoua voelde het 'alsof de ochtend stokte en de zon voor onbepaalde tijd halt gehouden had. In dit licht en deze stilte smolten jaren van razernij en duisternis langzaam weg. Ik luisterde naar een geluid in mezelf dat ik haast was vergeten, alsof mijn hart had stilgestaan en nu weer zacht begon te slaan. Eenmaal weer wakker herkende ik één voor één de nauwelijks hoorbare geluiden waar de stilte uit bestond: de basso continuo van vogels, de zachte, korte zuchten van de zee aan de voet van de rotsen, het ruisen van de bomen, het blinde zingen van de zuilen, het ritselen van de absintalsem en de wegschietende hagedissen. Dat hoorde ik, en ik luisterde ook naar de golven van geluk die in mijn binnenste opwelden.'
Dezomeropent met een essay over Oran, de stad die ook het decor is vanDe pest(1947). De verteller van die roman windt er geen doekjes om: 'De stad zelf is lelijk, dat kan niemand ontkennen.' Het mooie landschap waar Oran in ligt, werd volgens Camus ontsierd door afzichtelijke bouwwerken. 'Leegte, verveling, een onverschillige hemel, wat maakt deze plek aantrekkelijk? Waarschijnlijk de eenzaamheid, en misschien ook de mensen.'
Dat laatste was voor Camus het belangrijkste en daarom is het essay over Oran ook liefdevol van toon, want wat hem vooral bond aan zijn 'ware vaderland' Algerije waren de mensen. De onafhankelijkheidsoorlog die een jaar na het verschijnen vanDezomeruitbrak raakte Camus dan ook ongemeen hard. Hij beminde en bewonderde - 'twee dorsten die je niet lang kunt negeren zonder dat het organisme uitdroogt' - zijn land.
Een aantal van de essays uitBruiloftenDezomerbehoren tot het beste wat Camus heeft geschreven. De zon, de zee, het strand, de geuren, de geluiden - Camus beschrijft het bewonderingswaardig sensitief en precies. Geen andere schrijver heeft een duik in zee en het daarna neerploffen op het strand zo betoverend beschreven als Camus. En telkens is er de aansporing om vol overgave te leven: 'De heerlijke angst om te bestaan, de verrukkelijke nabijheid van een gevaar waarvan we de naam niet kennen, is leven dan je ondergang tegemoet rennen? Laten we opnieuw en zonder ophouden onze ondergang tegemoet rennen. Ik heb altijd het gevoel gehad dat ik leefde op volle zee, bedreigd, maar te midden van een vorstelijk geluk.' Het zijn dit soort meeslepende zinnen die liefde opwekken.
Tallandier / Bridgeman Images | Albert Camus in 1945 Images ALBERT CAMUS Bruiloft/De zomer Vertaald door Eva Wissenburg. Athenaeum-Polak & Van Gennep, 159 blz.