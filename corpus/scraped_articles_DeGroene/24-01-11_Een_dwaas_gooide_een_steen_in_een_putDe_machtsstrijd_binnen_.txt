'Een dwaas gooide een steen in een put...' De machtsstrijd binnen Hamas

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
Hamas werd lange tijd geleid volgens het beginsel van deshura,overleg. Maar op dit moment is de kloof tussen de politieke vleugel onder leiding van Ismail Haniyeh en de militaire onder Yahya Sinwar dieper dan ooit.
Het was de tijd van deEerste Intifada in december 1987, ook bekend als de Stenen Intifada. Gewapend met stenen en molotovcocktails gingen Palestijnen de straten op om de confrontatie aan te gaan met het Israëlische leger. Een nacht later verzamelde een groep mannen zich in het kleine huis van Ahmad Yassin, gelegen in het noordelijke deel van de Gazastrook. De destijds 51-jarige Yassin, met een lange, witte baard en een zachte stem, zat in een rolstoel. Hij en de mannen om hem heen wilden de volkswoede naar hun hand zetten. Vijf dagen later verspreidden ze een pamflet waarin de intifada werd geprezen als een heropleving van de gewapende strijd tegen het zionisme. Ze beschreven zichzelf als 'de laatste schakel in een lange keten van de jihad tegen de zionistische bezetting'. Het was het eerste teken van een beweging die later Hamas zou gaan heten.
Gedurende zeventien jaar stuurde Yassin de beweging aan volgens het principe van'shura'(overleg), zoals voorgeschreven in de koran. Wanneer de situatie dat vereiste, spande hij wel het touw strak aan. Maar zijn dood in 2004 als gevolg van drie raketinslagen, afgevuurd vanuit Israëlische Apache-helikopters, markeerde een nieuw tijdperk. Het opende de deur naar machtsconflicten binnen de beweging, die sinds 2007 de onbetwiste hoofdrolspeler is in de smalle strook langs de oostelijke kust van de Middellandse Zee.
De bloedige aanval van honderden strijders van de Izz ad-Din al-Qassam Brigades, die op 7 oktober over land, zee en via de lucht Israël infiltreren, komt als een grote verrassing voor 'Mr. Security' Netanyahu en de Israëlische inlichtingendienst. Maar het lijkt erop dat niet alleen zij verrast zijn. Ook de politieke vleugel van Hamas, die vertoeft in weelderige hotels in Qatar of in steden als Beiroet, Istanbul, Teheran en Damascus, lijkt in het ongewisse te zijn gehouden over de details van de aanval. 'Alle niet-militaire leden van de groep hadden geen voorkennis van de details en timing, maar wel van de acties', vertelt Moussa Mohammed Abu Marzouk, een belangrijk lid van het politieke bureau van Hamas, aanThe New York Times.
'Wantrouwen is vaak de overheersende houding van leiders in Gaza ten opzichte van hun tegenhangers in verkozen ballingschap', zegt Naji Shurab, een 72-jarige Palestijnse hoogleraar politieke wetenschappen aan de Universiteit van Gaza. Hij heeft zeven boeken op zijn naam staan en publiceert artikelen in diverse Arabische kranten over Gaza, Hamas en de Palestijnse kwestie. Kort voor de aanval bracht hij een bezoek aan zijn zoon en dochter in Canada en sindsdien woont hij daar. 'Er is niets meer over van mijn huis in het hart van Gaza. Alles wat ik had, is weg', zegt hij. Wel wil hij terugkeren naar Gaza, 'zodra Israël het offensief afrondt, om mijn werk aan de Universiteit van Al-Azhar te hervatten'.
Shurab: 'Hamas lijkt voor de buitenwereld een verenigde entiteit te zijn, in tegenstelling tot bijvoorbeeld de plo waar verdeeldheid en geschillen duidelijk naar voren komen.' Als religieuze beweging probeert Hamas volgens hem voortdurend een samenhangende eenheid te vormen, maar dit blijkt vaak minder succesvol te zijn in politieke kwesties. 'Die vereisen een politiek oordeel in plaats van een religieuze fatwa.'
De islamitische beweging heerst over de Gazastrook en heeft volgens de Israëlische krantHaaretzeen jaarlijks budget van ongeveer 2,5 miljard dollar, dat van verschillende bronnen komt: meer dan een miljard dollar van de plo, 360 miljoen van Qatar, 350 tot 400 miljoen van belastingen, 325 miljoen van unrwa en ruim 250 miljoen dollar van Iran en andere donateurs. Hamas is niet alleen een politieke beweging, maar heeft ook een sociale component met een uitgebreid netwerk van liefdadigheidsorganisaties verbonden aan de Islamitische Vereniging. De politieke beweging heeft een intern leiderschap in Gaza en een politiek bureau erbuiten. De uiteindelijke beslissingsbevoegdheid ligt over het algemeen bij de leiders in Gaza, die nauw verbonden zijn met de militaire vleugel, legt Shurab uit.
Volgens hem brengt het Israëlische offensief Hamas verder in een spagaat, waarbij de beweging investeert in twee tegenstrijdige richtingen. 'Enerzijds is er het balanceren met onderhandelaars in Qatar die zich bezighouden met het vrijlaten van gijzelaars. Anderzijds zet de militaire tak van de beweging de strijd voort tegen Israël.'
Gekleed in een zwart pak,zonder stropdas, houdt Ismail Haniyeh, de voorzitter van het politieke bureau van Hamas, begin november een televisietoespraak vanuit het welvarende Qatar. Daarin verklaart hij dat Hamas-leiders bemiddelaars hebben ontmoet en een 'allesomvattend plan' hebben gepresenteerd. 'Het begint met het stopzetten van aanvallen en het openstellen van grensovergangen. Het wordt gevolgd door een gevangenenruil-overeenkomst en eindigt met de oprichting van een onafhankelijke Palestijnse staat met Jeruzalem als hoofdstad en het recht op zelfbeschikking.' In een andere toespraak opent Haniyeh de deur naar een discussie 'over ideeën of initiatieven die de agressie kunnen stoppen en het Palestijnse huis op de Westelijke Jordaanoever en in de Gazastrook ordelijk kunnen organiseren'.
Abu Marzouk onderstreept vervolgens de vastberadenheid van de beweging om actief deel te nemen aan de Palestijnse Bevrijdingsorganisatie (plo) 'als een cruciale stap om de verdeeldheid tussen Palestijnse facties te beëindigen'. 'We zullen de principes en verplichtingen van de organisatie respecteren', zegt hij tegenAl-Monitor. De verplichtingen van plo omvatten sinds 1993 onder meer het erkennen van Israël. Zijn interview met de Amerikaanse nieuwswebsite veroorzaakt opschudding binnen de beweging, waardoor Abu Marzouk de volgende dag zijn verklaring intrekt: 'Het was een misverstand, en we erkennen de legitimiteit van de bezetting niet.'
'Maar kijk', zegt Shurab, die de nuances van de beweging begrijpt, 'deze ontwikkelingen weerspiegelen een indirecte erkenning in Israël.' Realisme en flexibiliteit in standpunten tonen de bereidheid van Hamas om te onderhandelen en politieke regelingen te treffen. 'Want op dit moment vertegenwoordigt toetreden tot de plo een levenslijn voor Hamas.'
Daar vertrouwt Israël echter niet op.Haaretzschrijft dat het zwaartepunt van de besluitvorming binnen de Hamas-beweging verschoven is van de buitenlandse politieke leiders naar de leiders in Gaza. Arabische diplomaten vertellen aan de krant dat elke beslissing over de toekomst van Hamas 'in Gaza wordt genomen'.The Wall Street Journalbeschrijft de onderhandelingen tussen de politieke vleugel van Hamas en de plo als 'gespannen' en 'met het potentieel om tot conflicten te leiden' met de militaire vleugel.
De islamitische beweging lijdt al geruime tijd onder interne verdeeldheid, zegt Shurab. 'In de wirwar van politieke ambities kruisen en scheiden de paden van de beweging zich.' Dit manifesteert zich in een intense machtsstrijd tussen de drie leidende figuren: Ismail Haniyeh, Khaled Mashal en Yahya Sinwar.
Khaled Mashal leiddede beweging gedurende 21 jaar. In de Arabische wereld staat hij ook bekend als 'het buigzame staal', een buitengewoon flexibele en bedreven spreker die de deur naar dialoog met tegenstanders wagenwijd openhoudt. In 2017 trad hij af als voorzitter van het politieke bureau van Hamas en nam hij het roer over als voorzitter van het bureau voor buitenlandse betrekkingen.
De 61-jarige Ismail Haniyeh is de nieuwe leider. Maar zijn naam en alias (Abu al-Abd) waren al bekend sinds hij in 2006 premier werd van de Palestijnse Autoriteit. In 2020 vertrok Haniyeh uit zijn geboorteland Gaza en sindsdien pendelt hij met zijn vrouw en kinderen tussen het oliestaatje Qatar en Turkije.The Wall Street Journalschat zijn fortuin op ongeveer vier miljard dollar.
'Een cruciaal omslagpunt in de koers van de beweging tekende zich af na de vrijlating van Sinwar in 2011', vertelt de Palestijnse journalist Hani uit Gaza aan de telefoon. Hani krijgt zijn informatie deels van bronnen binnen de organisatie. Meerdere keren is hij gearresteerd door Hamas en daarom wil hij liever dat zijn naam gefingeerd wordt.
Sinwar speelt vanaf de begindagen van Hamas een cruciale rol. Een jaar vóór de officiële oprichting van Hamas was hij mede-initiator van 'Majd', een speciale militaire veiligheidsdienst die later uitgroeide tot de Izz ad-Din al-Qassam Brigades. Zijn betrokkenheid in de jaren tachtig bij de eliminatie van Palestijnen die verdacht werden van 'Israëlische spionage', leverde hem de bijnaam 'Slager van Khan Younis' op, naar de stad waar hij geboren en getogen is. Begin 1988 werd hij gearresteerd en veroordeeld tot viermaal levenslang.
In 2011 was hij een van de meer dan duizend Palestijnse gevangenen die werden vrijgelaten in ruil voor de Israëlische soldaat Gilad Shalit. Volgens de Israëlische krantGlobesdacht de Israëlische inlichtingendienst dat zijn lange gevangenschap hem ongevaarlijk had gemaakt en dat hij wellicht zijn aandacht zou kunnen richten op het schrijven van memoires. Een verkeerde inschatting; Sinwar wordt nu gezien als het meesterbrein achter de aanvallen van 7 oktober.
'Sinwar en zijn groep in de militaire tak nemen beslissingen zonder enig overleg met anderen', verklaart de onlangs door Israël gearresteerde voormalige minister van Communicatie van Hamas, Yousef al-Mansi, in een video die werd verspreid door Israëlische media. In een kamer zit de man met de witte baard op een stoel, terwijl achter hem de Israëlische vlag wordt opgehangen. Hij wordt in het Arabisch ondervraagd over de aanval van 7 oktober. 'Een dwaas gooide een steen in de put... duizend verstandigen kunnen het niet herstellen', zegt hij. Dit is een Palestijnse uitdrukking die benadrukt dat ondoordachte acties en een beperkt perspectief mensen gemakkelijk in de problemen kunnen storten.
Hem 'levend of dood' te pakken krijgen, is inmiddels het doel van de militaire operaties die het Israëlische leger uitvoert. 'Wie informatie verstrekt die ons in staat stelt personen te arresteren die vernietiging en ravage hebben veroorzaakt zal worden beloond', staat er op een klein vel papier met afbeeldingen van vier Hamas-leiders. Bovenaan prijken Yahya Sinwar en zijn jongere broer Mohammed, een centrale figuur in de 'Stafdivisie' van de Al-Qassam Brigades. Er wordt een vorstelijke beloning beloofd van zevenhonderdduizend Amerikaanse dollars.
Mohammed Sinwar is eenvan de visionairs achter het uitgestrekte doolhof van tunnels zoals beschreven doorThe New York Times. Het complexe netwerk van donkere en smalle gangen strekt zich uit onder dichtbevolkte wijken. Wanneer Israëlische militaire vliegtuigen opstijgen, kunnen de Hamas-strijders zich verschuilen in deze ondergrondse wereld ter grootte van, volgens Hamas, meer dan vijfhonderd kilometer lengte en tachtig meter diepte. Dit biedt Hamas de mogelijkheid om wapens, voorraden en strijders moeiteloos te verplaatsen.
Volgens Hani heeft Sinwar zijn macht binnen Gaza versterkt ten koste van de oude politieke figuren van Hamas. 'In tegenstelling tot andere leiders die buiten Gaza een comfortabel leven leidden, geniet hij historische legitimiteit als voormalig gevangene in Israël. Bovendien profiteert hij van de positie van zijn broer Mohammed, die sterke banden onderhoudt met militaire leiders.'
Kort na zijn vrijlating werd Sinwar lid van het politieke bureau, nam de verantwoordelijkheid op zich voor het toezicht op de militaire tak van de Al-Qassam Brigades en bekleedde de rol van coördinator tussen de politieke en militaire tak. Maar zijn ambities strekten verder dan dat, benadrukt Hani. In 2017 leidde hij Hamas naar besloten interne verkiezingen, met de hoop de onbetwiste leider te worden. Hier slaagde hij niet volledig in. Wel werd hij de leider van Hamas in Gaza.
Vier jaar later werd Sinwar herkozen. 'Het was geen gemakkelijke weg', zegt Hani. Sterke concurrentie met een andere figuur, Nizar Awadallah gesteund door Haniyeh, dwong de beweging om drie verkiezingsronden te houden. 'Gedurende deze periode deden tal van speculaties de ronde dat interne breuken binnen de beweging zouden kunnen ontstaan als de verkiezingsresultaten niet werden beslecht. Sinds de oprichting van Hamas is er altijd een intellectuele spanning geweest tussen de politieke en militaire vleugels van de beweging. Maar nooit eerder was er zo'n diepgaande kloof tussen de twee krachtige persoonlijkheden die de ruggengraat vormen van het hoogste leiderschap van Hamas', vertelt Hani. 'Er gaan zelfs geruchten in Gaza dat Sinwar Haniyeh dwong de strook te verlaten omdat hij geen andere hoofdrolspeler naast zich duldde.'
De dynamiek tussen Sinwar en Khaled Mashal wordt ook gekenmerkt door aanzienlijke spanningen. In de periode tussen 2014 en 2017 voerde Sinwar executies uit, waaronder die van Mahmoud Ishtiwi, een hoge commandant van de Al-Qassam Brigades. Hamas stelde dat Ishtiwi werd geëxecuteerd vanwege 'gedrags- en morele' misdaden. Maar dat zorgde voor hevige verontwaardiging binnen de gewapende tak.
In een verklaring van de 'Vrije Al-Qassam Militanten', een groep gefrustreerde leden binnen de militaire tak, werd benadrukt dat 'Ishtiwi's enige misdaad zijn communicatie is met de toenmalige leider van het politieke bureau van Hamas, Khaled Mashal. Maar als het aangaan van communicatie met leiders buiten Gaza als een misdaad wordt beschouwd, dan zijn wij soldaten in het "Vrije Al-Qassam Militanten"bataljon loyaal aan Mashal.'
Iran is een van debelangrijkste bondgenoten van de beweging. Sinds de jaren negentig verleent het sjiitisch-islamitisch land financiële, politieke en militaire steun aan Hamas. Volgens schattingen komt de jaarlijkse steun inmiddels neer op tussen de honderd en honderdvijftig miljoen dollar. Hoogleraar politicologie in Gaza Naji Shurab observeert dat de invloed van Iran zich uitstrekt tot aan de politieke besluitvorming van de beweging. 'Iran maakt van Hamas en de Islamitische Jihad, evenals de Libanese Hezbollah en de Houthi's in Jemen, spelers die de Iraanse beslissingen ondersteunen.'
Deze grote invloed vormt echter precies het punt waar sommige leiders behoedzaam over zijn. In een gelekt geluidsfragment uit 2016 viel Abu Marzouk Iran aan en noemde hij de Iraanse steun aan 'het Palestijnse verzet' ronduit leugens. Hij benadrukte ook dat zijn beweging op geen enkele wijze deel zou uitmaken van welk politiek of militair machtsblok dan ook in de regio. 'Wij zijn een islamitische verzetsbeweging en streven naar relaties met alle levende krachten in de regio en de wereld. We waarderen iedereen die ons steunt als bondgenoot en helper, maar we onderhouden geen relaties met een partij ten koste van een andere', tweette hij begin 2023. Zijn verklaring staat haaks op uitspraken van Sinwar. Die zegt dat zijn beweging een essentieel onderdeel is van het door Iran geleide machtsblok in Syrië, Libanon en Jemen, ook wel de 'As van Verzet' genoemd.
De groeiende verdeeldheid over Iran wordt gesignaleerd in diverse bronnen, waaronder het officiële Turkse persbureau Anadolu Ajansi. 'Interne visies binnen Hamas zijn verdeeld tussen twee vleugels. De ene, onder leiding van Ismail Haniyeh, waar ook Yahya Sinwar onder valt, ziet de toekomst van Hamas in een nauwere samenwerking met het sjiitische Iran. Aan de andere kant streeft de andere vleugel, onder leiding van Khaled Mashal, naar het herstellen van steun van meer gematigde soennitische en Arabische regimes, zoals Saoedi-Arabië, de Verenigde Arabische Emiraten, Egypte, en voorheen Turkije en Qatar.'
De spanningen bereikten een kookpunt in 2011 met het uitbreken van de Syrische Revolutie, waarbij Iran trouw bleef aan het Syrische regime. Kort daarna werd Mashal gedwongen Damascus te verlaten, de stad die meer dan een decennium lang het enige externe bastion van de beweging was. 'We werden gevraagd om ons aan de zijde van het regime tegen het volk te keren, iets wat we niet kunnen accepteren', zei Mashal in een interview met de Arabische nieuwswebsiteAsas Media. Hij koos voor de Qatarese hoofdstad Doha. Iran was verbolgen en trok zijn steun aan Mashal terug. 'De Iraniërs zijn niet tevreden over onze houding ten opzichte van Syrië, en als zij ontevreden zijn, behandelen ze ons niet op dezelfde manier als voorheen', vertelde Abu Marzouk tijdens een persconferentie in Egypte in 2012.
Ondanks het verbreken van de politieke banden met Hamas zette de sjiitische bondgenoot zijn steun aan de militaire vleugel voort. Dit is bevestigd door het toenmalige plaatsvervangend hoofd van het politieke bureau, Saleh al-Arouri, die onlangs omkwam bij een Israëlische drone-aanval op een Hamas-kantoor in het zuiden van de Libanese hoofdstad Beiroet. Volgens de Amerikaanse krantUSA Todayheeft Al-Arouri bijgedragen aan het vormen en leiden van een nieuwe alliantie tussen Hamas, Iran en Hezbollah na de breuk als gevolg van de Syrische Revolutie. Er zijn talloze foto's waarop hij te zien is met de hoogste leider Ali Khamenei en Iraanse topgeneraals. Samen met Sinwar fungeerde hij als bruggenbouwer tussen Hamas en Iran. Toen Haniyeh de nieuwe leider werd, herstelde de beweging haar politieke banden met Iran volledig.
Zelfs na 7 oktober blijft de verdeeldheid over Iran binnen de beweging merkbaar. Sinwar toont dankbaarheid voor de Iraanse steun aan het militaire apparaat, dat afhankelijk is van de bondgenoot 'voor training, bewapening en financiering'. Haniyeh bezoekt Iran regelmatig en benadrukt de Iraanse steun aan de beweging. Mashal blijft echter kritisch. Volgens hem zijn de verwachtingen van Hamas van de 'As van Verzet' veel hoger dan wat ze tot nu toe hebben ondernomen. 'Wat zich aan de Libanese grens afspeelt, is acceptabel maar niet voldoende. Geschiedenis wordt niet geschreven door voorzichtige en aarzelende stappen, maar door doordachte avonturen zoals de beheerste inname van 7 oktober', vertelt hij tijdens een live-interview van meer dan een uur met de Saoedische televisiezender Al Arabiya. Het leidde tot scherpe kritiek van pro-Iraanse milities, zoals de sjiitisch-islamitische militaire organisatie Hezbollah, die hem een 'kletskous' noemde.
De machtsstrijd die nubinnen Hamas woedt, is historisch gezien allesbehalve vanzelfsprekend. 'Het beginsel van overleg stond bij de besluitvorming hoog in het vaandel van de beweging', schrijft Khaled al-Hroub, Palestijns hoogleraar Midden-Oosten-studies aan de Northwestern University in Qatar. In zijn boekHamas: Political Thought and Practiceuit 2000 beschrijft hij dat deze werkwijze tot stand kwam onder het toeziend oog van de oprichter en onbetwiste geestelijk leider, sjeik Yassin. 'Het is voor geen enkel individu of groep toegestaan om het recht te monopoliseren beslissingen te nemen die de koers van onze beweging zouden bepalen. Elk besluit dat door de meerderheid wordt aangenomen zal voor iedereen bindend zijn', schrijft Ahmad Yassin aan Hamas-leiders en -leden vanuit de Kfar Yona-gevangenis in Israël op 3 oktober 1993.
Yassin had binnen Hamas evenwel de exclusieve macht om zijn persoonlijke opvattingen aan anderen op te leggen, benadrukt Al-Hroub in zijn boek. Yassin ontleende die invloed aan zijn status als oprichter en zijn lange staat van dienst als islamitisch leider binnen de Palestijnse tak van de Moslimbroederschap, waar hij zich in 1950 bij aansloot. In de historische worsteling binnen het Palestijns islamitisch verzet was er aan de ene kant de neiging naar gematigde islamisering als geleidelijke overwinningsstrategie, en aan de andere kant de roep om directe, bloederige jihad. Hamas belichaamt dit laatste, maar oprichter Yassin bracht kalmte en matiging in het beslissingsproces van de organisatie zelf.
De islamitische Broederschap werd in 1928 opgericht in Egypte als pleitbezorger van de islamitische samenleving. Ze beschouwden de zionistische plannen in Palestina en de groeiende joodse immigratie als 'aanzienlijke bedreigingen voor de moslimwereld'. Ze sympathiseerden dan ook met het Palestijnse populistische verzet tegen het zionisme, dat werd geleid door onder andere de Syrische islamitische prediker Izz ad-Din al-Qassam. Hij populariseerde het begrip 'jihad' en stelde dat het de plicht was van alle moslims om zich gewelddadig te verzetten tegen de Britse mandaatregering en het zionisme. Zijn dood door Britse troepen in 1935 wakkerde woede en frustratie aan en maakte de weg vrij voor de Arabisch-Palestijnse Opstand, die in 1939 werd neergeslagen.
In 1943 werd de Makarem Society in Palestine opgericht, een zusterorganisatie van de Moslimbroederschap. 'Zij richtte zich primair op het creëren van een samenleving die deugdzaam en gegrondvest in de islam was', stelt de Palestijnse historicus Tareq Baconi in zijn boekHamas Contained: The Rise and Pacification of Palestinian Resistance. De Broederschap geloofde dat een Palestijnse samenleving, die deugdzaam was volgens islamitische standaarden, de weg zou kunnen openen naar bevrijding. In plaats van openlijk gewelddadig verzet richtte alle aandacht zich op islamisering. Zo investeerde de Palestijnse Moslimbroederschap veel tijd en middelen in een (clandestiene) infrastructuur van onderwijs, liefdadigheidsinstellingen en gezondheidszorg, onder andere in Gaza.
Na de overname van Gaza door Israël in 1967 van Egypte, klopte Yassin bij de Israëlische autoriteiten aan, op zoek naar goedkeuring voor de oprichting van de Islamitische Associatie. Deze associatie werd de overkoepelende organisatie voor de diensten van de Broederschap in de Gazastrook. De vergunning werd verleend; Israël hanteerde een beleid van non-interventie in sociale islamitische aangelegenheden. Maar er was meer, benadrukt Baconi: 'Israël hoopte dat het bevorderen van de Broederschap een tegenmacht zou creëren, die andere Palestijnse nationalistische bewegingen zou kunnen verzwakken. De concurrentie tussen islamisten en nationalisten leidde regelmatig tot bloedige confrontaties, vaak binnen het zicht van de Israëlische bezettingsmacht, die er bewust niet in slaagde deze conflicten te beëindigen.'
De perceptie van de Broederschap dat geleidelijke islamisering het doeltreffendste middel was voor de Palestijnse vrijheid, wekte veel wrevel binnen de eigen gelederen. De Iraanse Revolutie van 1979 en de oprichting van Hezbollah in 1982, die zich verzette tegen de Israëlische bezetting van Zuid-Libanon, versterkten bij veel jonge leden van de Islamitische Associatie de aantrekkingskracht van revolutionaire, gewelddadige islamitische bewegingen.
In 1981 brak een splinterorganisatie af van de Islamitische Associatie onder de naam Islamitische Jihad. Zij riepen op tot onmiddellijke jihad tegen de Israëlische bezetting en beschouwden de bevrijding van Palestina als de weg naar 'de heropleving van de islamitische natie'. Hiermee werden de oorspronkelijke prioriteiten van de Broederschap op zijn kop gezet: eerst strijd, dan de opbouw van een deugdzame islamitische samenleving. Onder druk van deze beweging ontstond begin jaren tachtig een debat onder de leiders van de Palestijnse Broederschap over een verschuiving naar gewapende strijd. In 1983 werd besloten dat islamisering en verzet niet met elkaar botsen.
Ter voorbereiding op de verwachte heroriëntatie binnen de Broederschap begonnen sjeik Yassin en zijn collega's in het geheim wapens op te slaan in zijn huis in Gaza. Besloten werd om binnen de Broederschap een kleine gemilitariseerde tak op te richten die zich zou aansluiten bij de Islamitische Jihad. Na de oprichting nam Hamas al snel de institutionele infrastructuur van de moederorganisatie over. Het grote netwerk van sociale en liefdadigheidsinstellingen van de Islamitische Associatie werd zo de brede, sociale vleugel van Hamas.
'Tot het midden van dejaren tachtig werd de Palestijnse gewapende strijd gedomineerd door seculiere nationalistische facties, waarvan vele een marxistische basis hadden', vertelt academicus Mohamed Hafez telefonisch. Hij is gespecialiseerd in islamistische bewegingen en gewelddadige radicalisering. De dominante factie van dat seculiere verzet was de Palestijnse Bevrijdingsorganisatie (plo), geleid door de Fatah-factie van Yasser Arafat geweest. Zij voerden lange tijd vurig gewapend strijd tegen Israël. 'In de ogen van de Moslimbroederschap had de plo de juiste strategie, maar de verkeerde ideologie. En de Moslimbroederschap had de juiste ideologie, maar de verkeerde strategie. Hamas was daarom een synthese van de nationalistische gewapende strijd enerzijds en het islamisme anderzijds', vertelt hij.
Aan de verandering die de Moslimbroederschap doormaakte, lag ook de zwakte van de plo halverwege de jaren tachtig ten grondslag, stelt Hafez. De plo is in 1982 uit Libanon verdreven richting Tunesië, ver verwijderd van de Palestijnse gebieden. Dit creëerde een vruchtbare bodem voor nieuwe ideeën en leiderschap. Daarbij matigde de plo zich steeds meer en accepteerde in 1988 een tweestatenoplossing. 'Dus terwijl Hamas aan populariteit won, begon het discours van de plo te verschuiven naar meer pragmatisme en gematigdheid', zegt hij. 'Hamas zag een kans om zichzelf te presenteren als het nieuwe gezicht van het Palestijnse nationalisme, een met een baard en een discours dat geworteld was in de islamitische tradities van jihad en martelaarschap, en niet in het marxisme.'
Het islamitisch nationalisme nam naadloos het vaandel van de plo over, bevestigt de Palestijnse hoogleraar Khaled al-Hroub in een telefonisch gesprek. In plaats van gewapende strijd om het bezette vaderland te heroveren, zoals de plo ooit haar visie uitdrukte, verklaarde Hamas dat er geen andere oplossing is voor het Palestijnse probleem dan de jihad. De steun voor Hamas groeide parallel aan de afname van de steun voor de plo en het falen van het Oslo-proces. 'Aanvankelijk hadden veel Palestijnen de hoop dat het proces, zoals beloofd, in 1999 tot een Palestijnse staat zou leiden', stelt Al-Hroub. 'Echter, in die jaren namen de Israëlische nederzettingen toe en vervloog de hoop op Palestijnse zelfbeschikking. Hamas claimde vast te houden aan de gewapende strijd die de plo decennialang had gevoerd.'
In 1991 bundelde Hamas haar militaire krachten tot één entiteit. Als eerbetoon aan de persoon die Hamas beschouwt als haar vereerde voorvader, kreeg de militaire tak de naam Izz ad-Din al-Qassam Brigades. De beweging lanceerde vervolgens militaire operaties gericht op Israëlische legerposten en kolonistengemeenschappen. Als reactie daarop arresteerde en deporteerde Israël eind 1992 meer dan vierhonderd leden van Hamas en de Islamitische Jihad naar Marj El Zhour in Zuid-Libanon. Ironisch genoeg had deze actie een tegenovergesteld effect. In plaats van Hamas uit het zicht te laten verdwijnen, gaf het de beweging de mogelijkheid om samen te werken met Hezbollah en indirect met Iran. Via Hezbollah maakte Hamas voor het eerst kennis met zelfmoordaanslagen, een tactiek die zij in de daaropvolgende jaren veelvuldig zou toepassen.
'Na de Oslo-akkoorden lag er een veelbelovende kans om Gaza te transformeren tot een bloeiend ontwikkelingsmodel, vergelijkbaar met Singapore', zegt hoogleraar Naji Shurab. 'Israël, corruptie binnen de plo en later een gewelddadige staatsgreep hebben deze kansen doorkruist.' Hamas nam de controle over de strook over, wat leidde tot een reeks oorlogen en spanningen met Israël. 'We bevinden ons sindsdien in een situatie met twee rivaliserende autoriteiten, twee verdeelde regeringen en twee tegenstrijdige visies.'
Volgens Shurab wijst het meest waarschijnlijke scenario na de Israëlische operatie op een verzwakking van de rol en capaciteiten van Hamas. 'Toch is het moeilijk voor te stellen dat Hamas geen partner zal zijn voor een vredesoplossing voor het Palestijns-Israëlische conflict.' De sleutel ligt in het vermogen van zowel Hamas als Israel om meer politieke flexibiliteit te tonen bij het aanpakken van Palestijnse kwesties. 'Hamas moet begrijpen dat de oorlog geen optie is voor Gaza. Ze moet ook meer samenwerking met gematigde Arabische landen zoeken en streven naar eenheid in Palestijnse politieke instellingen, evenals de oprichting van één nationaal gezag.'
Ibraheem Abu Mustafa / Reuters | De begrafenis van Rami Meshmish, lid van de Al-Qassam Brigades, in de Gazastrook, 16 april 2014