Orbán wordt gegijzeld door Poetin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Boedapest -'Ze verpletterden onze revolutie in 1956, maar onze liefde voor vrijheid en soevereiniteit leeft voort tot op de dag van vandaag', schreef de Hongaarse premier Viktor Orbán op zijn onlangs gestarte Twitter-profiel op 4 november, wanneer in zijn land de meest bloedige dag van de mislukte Hongaarse volksopstand tegen de sovjets herdacht wordt.
In dat woordje 'ze' ligt zijn penibele situatie van het afgelopen jaar besloten: hij kan het zich niet veroorloven om zich nu van Rusland te vervreemden. Na een aarzelend en nog zoekend begin van de Hongaarse houding ten opzichte van de invasie van buurland Oekraïne zijn de standpunten van de regering-Orbán gekristalliseerd tot een helder communicatiebeleid. De boodschap: deze oorlog is de schuld van het Westen en de 'Brusselse' sancties helpen Europa om zeep. Die boodschap wordt nu verkondigd op billboards door heel Boedapest, naast een afbeelding van een bom die de sancties verbeeldt. Dat de regering-Orbán zelf óók vaak de sancties tegen Rusland steunde wordt niet vermeld.
De Hongaarse onderzoeksjournalist Szabolcs Panyi, die zich in de afgelopen jaren ontpopte tot een ware luis in de pels van de Hongaarse regering (hij was het ook die afgeluisterd werd met de Israëlische spionagesoftware
Pegasus) wees afgelopen week ook op het feit dat het aantal Russische diplomaten in Hongarije niet, zoals in de meeste Europese landen, verminderd is sinds februari, maar juist toegenomen: een jaar geleden waren het er nog 46, inmiddels werken er 56 op de ambassade. 'Dit is waarschijnlijk de grootste Russische diplomatieke aanwezigheid sinds de jaren negentig', schrijft hij op Twitter.
Volgens Panyi's onderzoeksplatform Direkt36 wordt de relatie met Rusland niet gekarakteriseerd door vriendschap en is Orbán ook geen Poetin-fluisteraar. Hongarije wordt eerder gegijzeld door Rusland: de enorme afhankelijkheid van betaalbaar Russisch gas dwingt het land om steeds maar weer kleine concessies aan Rusland te doen, terwijl Poetin alle macht behoudt en de regels dicteert. Naar buiten toe wordt het idee in stand gehouden dat de Hongaren profiteren van allerlei vriendschappelijke deals. Bij premier Orbán lijkt het altijd alsof hij meer te zeggen heeft in zijn relaties met grootmachten dan het geval is: hetzelfde geldt bijvoorbeeld voor de relatie met China, waarbij de Chinese bezorgingen van mondkapjes en ventilatoren in coronatijd in het nieuws gebracht werden als 'grote vriend China' die te hulp schoot - terwijl er in werkelijkheid grof geld voor betaald werd.