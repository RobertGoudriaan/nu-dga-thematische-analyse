Guus Luijters Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Hij stierf op 2 januari van dit jaar. InHet Paroolzei hij, vlak voor zijn dood: 'Ik ben een beetje een rare schrijver geworden, ik heb nooit een groot publiek gekregen. En ik werd slecht gerecenseerd. Meestal heb je een van de twee: of goede recensies of veel lezers. Ik had geen hoge oplages en altijd slechte kritieken. Toch hebben uitgevers altijd iets gezien in wat ik wilde schrijven.'
Guus Luijters (1943-2025) was inderdaad een rare schrijver, maar dat lijkt mij een pre voor een auteur. Hij was de meester van ontroerende, scherpe zinnetjes. Hij schreef romans, korte verhalen, filmscenario's, kinderboeken, strips, essays, vertalingen. Hij had altijd goede ideeën en dus een enorme productie.
Hij leefde een mooi schrijversleven. Ofschoon hij nooit opdringerig was, zich nooit aanstelde, altijd enigszins bescheiden was, kende hij bijna alle schrijvers die er in de afgelopen decennia toe deden. Reve, Komrij, Hermans, Mensje van Keulen, Tim Krabbé, K. Schippers...
Maar ik wil hier geen in memoriam schrijven en het laten bij het feit dat hij zijn leven mooi heeft afgerond. 'Schrijven heeft ervoor gezorgd dat ik mijn verblijf op aarde als geslaagd durf te beschouwen', zei hij in een mooi interview met Thomas Heerma van Voss.
Geslaagd, dat klopt wel. Terwijl hij nogal onrechtvaardig werd behandeld, met name door de auteur Jeroen Brouwers. Jeroen Brouwers was een moralist, hij stond een totaal andere poëtica voor dan Luijters, die hij 'de lieveling van het plebs' noemde. Brouwers vond dat Luijters 'jongetjesliteratuur' schreef, gemakzuchtige dunne boekjes publiceerde, lelijke zinnen maakte en bejubeld werd door zijn eigen vrienden en vriendinnen. En van die jongetjesliteratuur zou een 'bloedrode lijn' lopen naar het fascisme. Hoe die redenering luidde, weet ik niet meer, maar Brouwers vond het heerlijk om steeds harder op het orgel te spelen.
Brouwers had een holistische kijk op de literatuur en meende dat alles met alles moest samenhangen. Luijters stond inderdaad voor lichtvoetigheid, humor, nostalgie, schoonheid, schrijven is ook een wijze van leven. Was Brouwers daar jaloers op?
Luijters was absoluut aangeslagen door de kritiek van Brouwers, maar wat kwam hij terug! De 'fascist' Luijters dichtte over joodse kinderen die in de Tweede Wereldoorlog waren omgekomen, bijvoorbeeld in de bundelSterrenliedwaarin hij probeert de omgekomen Sientje Abram een 'gezicht' te geven. Er was niets over haar bekend.
Dit is eigenlijk precies wat Luijters in al zijn werk doet. Het is nooit 'zomaar' nostalgie, hij wil nooit 'zomaar' iets behouden wat niet meer bestaat; hij wil dat het niet vergeten wordt, hij wil dat het betekenis krijgt. Al zijn boeken hebben dat thema. Guus schreef daaromIn Memoriam: De gedeporteerde vermoorde Joodse, Roma en Sinti kinderen 1942-1945.Terecht een monument genoemd. Alle 17.964 kinderen die tijdens de Tweede Wereldoorlog in 102 transporten vanuit Nederland werden gedeporteerd, beschreef hij. Het waren leeftijdgenoten.
'Op zoek naar een verloren tijd/ loop je een kronkelpad dat leidt/ naar een gedroomd verleden', schrijft hij inDe glazen school.
In taal omzetten wat niet in woorden is te vatten.
Vlak na zijn dood verscheenLaatste brood.Het zijn z'n literaire herinneringen. Opgeschreven met groot gevoel voor anekdote. Hij beschrijft veelal herinneringen aan overleden schrijvers. Zowel de anekdotes over hen (en Guus) als die schrijvers zelf mogen niet vergeten worden. Het is zo'n boek dat alleen voor mij geschreven lijkt. Met zinnen alsof je in een juwelierszaak kijkt, prozaïsch en toch dichterlijk; een stemming die past als je door een necropool loopt.
'Waarom de ene wel en de andere niet, vraag ik me vaak af. Hoe werkt het in dat schimmenrijk, wie deelt de lakens uit en zegt: jij wel, jij niet, jij niets, jij alleen in dromen en jij, ja jij mag af en toe de straat op, de wereld in, je laten zien en kijken hoe het er is.'
Altijd is de dood nabij. InDe glazen schoolschrijft hij: 'Waarheen zal de dood ons leiden/ behalve naar de dood die ik/ mij niet herinneren kan.'
Niet alleen een geslaagd leven, maar ook een geslaagd schrijverschap.
Hij stond voor humor, nostalgie, schoonheid, schrijven is ook een wijze van leven