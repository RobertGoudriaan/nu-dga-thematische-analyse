Naar het Libanese strand als daad van verzet In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Beiroet- Voor de zoveelste keer riepen ambassades hun staatsburgers de afgelopen weken op om Libanon te verlaten. De spanningen tussen Israël en Libanon, en dan vooral Hezbollah, bevinden zich op een nieuw hoogtepunt. Sinds oktober zijn het Israëlische leger en Hezbollah verwikkeld in gevechten, voor Hezbollah een manier om Hamas in Gaza te steunen en Israël onder druk te zetten.
Met de herhaalde oproepen tot het mijden van Libanon proberen buitenlandse ambassades ervoor te zorgen dat er, in het geval van een oorlog, zo min mogelijk staatsburgers geëvacueerd moeten worden. Maar na ruim tien maanden oorlog in Gaza en een dreigende oorlog in Libanon lijken sommigen dat risico wel aan te durven: als er nu geen oorlog is uitgebroken, dan gebeurt dat vast niet terwijl ik er ben.
Terwijl de VS en Frankrijk een nieuwe oorlog tussen de twee landen proberen te voorkomen, leven Libanezen zo goed en kwaad als het kan met deze realiteit. Makkelijk is dat niet gezien de hoeveelheid crises in de afgelopen vier jaar: een zware economische recessie, gierende inflatie en een elektriciteitscrisis sinds 2019, maandenlange massademonstraties in 2019 en 2020, de ontploffing in de haven van Beiroet in augustus 2020 en de afwezigheid van een president en functionerende regering sinds oktober 2022.
De toerismesector, die vorig jaar een omzet van 5,4 miljard dollar had en goed is voor 30,2 procent van het bbp, is een belangrijke levensader van de economie. En na jaren van crises leek het toerisme in 2023 eindelijk weer aan te trekken. Maar sinds oktober blijft het gros van de Libanese diaspora en andere toeristen opnieuw weg. Het gevecht tussen Israël en Hezbollah heeft heel Zuid-Libanon tot conflictgebied gemarkeerd. Ook in de buurt van toeristische trekpleisters zoals de Romeinse tempels in Baalbek, vlak bij de Syrische grens, zijn de afgelopen maanden Israëlische aanvallen uitgevoerd.
Voor de zomer is de verwachting dat het aantal bezoekers 75 procent lager zal zijn dan vorig jaar. Hotels en restaurants hebben veel personeel moeten ontslaan. Hier en daar sluiten ze zelfs hun deuren. Toch blijven veel Libanezen onverschrokken. Terwijl soms de rookpluimen van bombardementen in het grensgebied te zien zijn of Israëlische straaljagers overvliegen, liggen de stranden van de zuidelijke havenstad Sour vol met badgasten. Zoals een strandganger in de Libanese krantL'Orient Le Jourvertelt: naar de stranden in Sour gaan is een daad van verzet, 'een daad van leven in plaats van dood'.