Vluchtelingen sterven in Griekse kampen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
Vorige week dinsdag stierf in Griekenland Seheryaar Ahmed (24), een Pakistaanse vluchteling. Hij was gedetineerd in een kamp bij Korinthe op de Peloponnesos waar vooral Pakistaanse mannen vastzitten. Longontsteking, geen medicijnen, geen arts. Hij smeekte dagenlang om hulp. De bewakers gaven hem paracetamol. Doodziek werd hij uiteindelijk overgeheveld naar een ziekenhuis. De volgende dag kwam politie zijn kleren ophalen en hoorden zijn medegevangenen dat hij was gestorven. Sindsdien is het hele kamp in hongerstaking.
De lijst met doden in Griekse vluchtelingenkampen wordt steeds langer. Afgelopen maart hing in datzelfde kamp de Koerdische Ibrahim Ihud (24) zich op. Hij werd zonder proces en zonder advocaat gevangengehouden. In juli stierf een jonge Syriër (26) in het detentiecentrum Amygdaleza, bij Athene. In alle kampen is gebrek aan water, koeling of verwarming. Het eten is slecht, de kampbewoners zijn volkomen van de buitenwereld afgesloten. Medische teams mogen er niet in, laat staan ngo's en mensenrechtenorganisaties. Onlangs stuurden advocatencollectieven en diverse ngo's brandbrieven aan de Griekse regering en de Europese Commissie over de wantoestanden in het nieuwe door de EU gefinancierde 'voorbeeldkamp' op Samos - de eerste van een beoogde reeks van zeven op diverse eilanden. Daar worden de mensenrechten van bijna vijfduizend asielzoekers op grove wijze geschonden, ze krijgen geen medische of psychische hulp, één keer per dag te weinig en vaak bedorven eten. Er is geen legale bijstand, en er zijn geen vertalers.
Dit druist in tegen de afspraken met de EU en tegen Europees en internationaal recht. Juist dit kamp is de hemel in geprezen door eurocommissaris Ylva Johansson, de Griekse premier Mitsotakis en demissionair premier Rutte. Afgelopen zomer braken overal in Griekse kampen opstanden uit tegen de slechte levensomstandigheden. Ze werden met geweld neergeslagen.
Direct na de Hamas-aanslag van 7 oktober riep de nieuwe Griekse minister van Asiel en Migratie dat asielzoekers die met Palestijnse vlaggen hebben gezwaaid gedeporteerd moeten worden. Waarheen zei hij er niet bij. Deze week reist Mitsotakis naar Brussel. Hij wil een Europees akkoord waardoor Palestijnse vluchtelingen geen recht op asiel meer hebben. Toen dit in Griekenland bekend werd, moest het Israëlisch grondoffensief in Gaza nog beginnen.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3786