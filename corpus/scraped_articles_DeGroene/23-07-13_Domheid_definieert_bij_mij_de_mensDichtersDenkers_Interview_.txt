'Domheid definieert bij mij de mens' Dichters&Denkers Interview Matthijs van Boxsel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Schrijver en 'domgeer' Matthijs van Boxsel houdt zich al decennia bezig met de stommiteiten van de mens . Maar domheid schuilt volgens hem niet in 'onintelligentie'. 'Domme mensen zijn gevaarlijk omdat ze intelligent zijn.'
'De simpelste definitie van domheidis het handelen tegen beter weten in. Die ongewenste zelfdestructie, daar kun je eigenlijk alles toe herleiden.' Ik heb me nog nauwelijks op een stoeltje in zijn studeerkamer genesteld, of Matthijs van Boxsel brandt los. 'Het simpele voorbeeld is roken. Dat is slecht voor jezelf en slecht voor anderen. Dat weten we, maar toch doen we het. Kortom, het heeft niks met kennis te maken. Domheid schuilt in het toch doen. Het wijst op een soort blinde drang en die blinde drang onderscheidt, naar mijn idee, de mens van het dier. Omdat dieren hun instinct tot zelfbehoud bezitten en alleen de mens in staat is voor een gril − een waanbeeld over ras, over natie, over geloof − zichzelf op het spel te zetten.'
Van Boxsel is hoofdredacteur vanDe Encyclopedie van de domheidenRégent du Collège de 'Pataphysiqueen kenner van de domheidpar excellence. Domgeer is hij, om zijn eigen terminologie te lenen. Hij spreekt in hoog tempo, in korte zinnen, die aan elkaar geregen door het veelvuldig gebruik van 'dus' en 'en' in het gelid van een ijzeren logica staan. 'De neiging tot zelfdestructie bedreigt onze beschaving iedere dag opnieuw. Maar tegelijkertijd dwingt die ons strategieën te verzinnen om er niet aan onderdoor te gaan. En al die strategieën bij elkaar vormen onze beschaving. Ja, ook de intelligentie. Dus, domheid dwingt ons onze intelligentie te ontwikkelen. Dat wil niet zeggen dat intelligentie een garantie is voor zelfbehoud. Integendeel, de combinatie van domheid en intelligentie kan juist fataal uitpakken.'
Als voorbeeld haalt hij de Darwin Award aan, een prijs die jaarlijks via het internet wordt uitgereikt aan 'mensen die een onschatbare bijdrage hebben geleverd aan de evolutie door op buitengewoon stompzinnige wijze hun zwakke genen uit het reproductieproces te verwijderen', zoals hij het formuleert in zijn encyclopedie. Met de toevoeging: 'Omdat de winnaars altijd zijn overleden, wordt de prijs nimmer uitgereikt.' Zo was er de bungeejumper die de lengte van zijn koord had afgemeten tegen de diepte van het ravijn, maar vergat dat zijn koord van elastiek was. Hij brak z'n nek. Of de leider van de christelijke sekte uit Los Angeles die dagelijks pogingen ondernam om in navolging van Jezus op het water te lopen. Tijdens het oefenen in zijn badkuip gleed hij uit over een stuk zeep en stierf.
'Domheid', doceert Van Boxsel, 'gaat bij mij niet om de gek, het gaat niet om de uitzondering. Domheid definieert bij mij de mens. Alle woorden voor domheid in de meeste talen, zelfs het Chinees, zijn te herleiden tot zintuigelijke gebreken: doofheid, stomheid, blindheid, domoor, kortzichtig. Het idee was dat het gebrek aan het hoofd het gebrek in het hoofd zou impliceren, wegens een gebrekkige kennisname van de realiteit. En omgekeerd, fysiognomen als Lavater, de pseudowetenschappers die de menselijke gelaatsuitdrukkingen bestuderen, menen dat een gebrek aan het hoofd getuigt van een gebrek in het hoofd, dus dat het een soort uiterlijk teken was. Naar mijn idee is domheid om te beginnen geen gebrek. Domheid is een zelfstandige eigenschap met een heel eigen ondoorgrondelijke logica. En domheid staat dus niet tegenover intelligentie. Domheid staat tegenover ondomheid. Intelligentie staat tegenover onintelligentie.'
Uitgangspunt van de domheid is een boutade die Van Boxsel graag laat terugkeren in zijn encyclopedie: 'Geen mens is intelligent genoeg om zijn eigen domheid te begrijpen.' 'Met die uitspraak was ik erg content', zegt hij. 'Omdat het al aangeeft: oké, domheid en intelligentie zijn dingen die weliswaar om elkaar draaien, maar die duidelijk niet direct met elkaar verbonden zijn.'
Om dat te verhelderen haalt hij de anekdote aan van de houthakker die een tak afzaagt waar hij zelf op zit. 'Intelligentie, als je het woord letterlijk neemt, betekent "kunnen kiezen uit". Die man heeft een uitstekend gekozen doel, de tak scheiden van de boom, en een uitstekend gekozen middel, een vlijmscherpe zaag. Hij slaagt dan ook in zijn onderneming, maar hij breekt zijn nek. Dus domme mensen zijn gevaarlijk omdat ze intelligent zijn. En des te intelligenter ze zijn, des te rampzaliger het gevolg van domheid. Dat zijn voor mij sleutelideeën.'
Het grootste voorbeeld van intelligente domheid is voor Van Boxsel Nederland. Je leert het
niet op school, maar het zit zo: Nederland ligt tot het jaar 1000 meters boven de zeespiegel, langs de kusten liggen enorme turfkussens. 'Er komen heel veel Duitse stammen binnen − het zijn natuurlijk de Duitsers weer − en die gaan op de turfkussens wonen, maar ze willen daar boerenbedrijven kunnen voeren en dan moeten ze greppels graven, want turf bestaat voor meer dan tachtig procent uit water. En die greppels voeren het water af, dat gaat naar de rivieren en die voeren het af naar de zee. Maar door het graven van die kanaaltjes krijg je natuurlijk klink en oxidatie van het veen. Die kussens zakken in, waardoor het land binnen drie eeuwen onder de zeespiegel daalt. Dus onze domheid was het exploiteren van de turfkussens.'
Het gevolg van deze 'domdaad' was dat de bewoners dijken moesten ontwikkelen (het begin van onze techniek), dat ze daarbij moesten samenwerken (het begin van democratie) en dat ze nieuwe ambachten moesten verzinnen. Door verzilting van de grond was akkerbouw namelijk niet meer goed mogelijk en werd er overgestapt op veeteelt, wat een massale werkloosheid betekende, omdat veeteelt veel minder arbeidsintensief was. Die werklozen trokken allemaal naar de grote steden, gingen import- en exportproducten ontwikkelen en dat leidde tot de Gouden Eeuw.
'Dus de domheid heeft geleid tot de Gouden Eeuw.' Van Boxsel kijkt er triomfantelijk bij. 'De grap is natuurlijk dat wij op school leren dat de strijd tegen het water ten grondslag ligt aan onze identiteit. Jawel, maar zeg er dan wel even bij dat we de strijd over onszelf hebben afgeroepen. Dan wordt Nederland ook spannender, dan krijgt het een epische dimensie die voor veel Nederlanders ontbreekt.'
De Encyclopedie van de domheidbegon met drie boekjes, uitgebracht door de kleine uitgeverij Riba-pers. Na jaren van stilte nam Querido het project over en publiceerde vier prachtig gebonden delen - met leeslint! - over alle mogelijke vormen van domheid. Na een algemeen deel verschenen achtereenvolgensMorosofie: Dwaze wijzen en wijze dwazen in Nederland en Vlaanderen(over 'waanwetenschappers' met theorieën die zo absurd zijn dat ze een literaire kwaliteit krijgen),Deskundologie: Domheid als levenskunst(over domheid als motor van onze beschaving) enDe topografie van de domheid(over domme landen en steden en ander 'domoorden'). Tussendoor verwerkte Van Boxsel zijn duizelingwekkende kennis inDomheid voor beginners: Een stoomcursusenDe draagbare encyclopedie van de domheid.
Op de achterflap van het eerste deel van de encyclopedie dat bij Querido verschijnt, in 1999, staat pront dat Van Boxsel in de voorliggende periode van stilte werkte aan een definitieve theorie van de domheid. Maar twee jaar later is er het boek over morosofie − een begrip dat Lucianus gebruikte voor mensen die anderen in de maling nemen en genoemd werd door Erasmus maar door Van Boxsel opnieuw werd gemunt. 'Wetenschap in wonderland', zo omschrijft hij het. In het boek passeren ruim honderd eenlingen met bizarre theorieën de revue. Van de wereldvredewiskunde tot de overtuiging dat Delft Delphi is; van de Fransman die dacht dat de mens van kikkers afstamt en dat hij dat kon bewijzen met de kikkertaal die overal in de mensentaal te herkennen is tot de Nederlandse vrouw die stelde dat het abstracte denken begon toen de clitoris zich bij de vrouw evolutionair van binnen naar buiten verplaatste.
'Uiteraard herken ik in de morosofie enorm veel van mezelf', zegt Van Boxsel. 'Met deze aantekening dat ik geen, hoop ik, patiënt ben. Maar dat soort mensen hebben hun waantheorie ontwikkeld om greep te krijgen op zichzelf. Om niet gek te worden. In Frankrijk gaven ze mensen met waantheorieën aan het begin van de vorige eeuw pillen en ernstige medicatie om ze daarvan te bevrijden. Maar toen dat eenmaal gebeurd was, bleken ze echt gek te worden. En toen kwamen ze erachter dat die waantheorieën medicijnen waren. Het was hun manier om greep te krijgen op hun gekte. Dat breid ik uit naar mijn idee dat ieder mens op zijn manier in het reine dient te komen met de idiotie van het bestaan. En dat kan voetbalwaanzin zijn, dat kan koningswaan zijn, praten met de poes. Het zijn allemaal geschifte dingen, maar op een of andere manier is dat een manier om greep te krijgen op de idiotie van het bestaan.'
Het gaat Van Boxsel inMorosofieom waanwetenschappers die een unieke theorie hebben ontwikkeld. 'Dus niet om mensen die met een boom praten of astrologen, dat soort zaken. Ook niet vormen van wappiedom, dat is meer collectief. Het gaat hier om eenlingen. Ik heb dat te baat genomen om te begrijpen waar het hun eigenlijk om te doen was: het aan elkaar knopen van alles aan alles, om te komen tot een onwrikbaar wereldbeeld. De mensen die nog leefden heb ik benaderd, die heb ik voor een groot deel gesproken.'
Hij ging bij hen op bezoek of ze kwamen bij hem langs. 'Soms liep het helemaal mis. Er is iemand in mijn portiek gaan slapen, want die wilde absoluut zeker weten dat hij in mijn boek zou komen. Ik maak ze ook niet belachelijk. Ik probeer serieus hun theorieën samen te vatten en ik heb al mijn samenvattingen gestuurd naar de maker. "Ontbreekt er iets? Want ik ben niet van plan je in de maling te nemen. Ik wil gewoon precies weten wat jouw bedoeling is. En het is aan mij om daar een analyse op los te laten. Of je het daarmee eens bent of niet, dat is jouw zaak." En daar waren ze het eigenlijk allemaal wel mee eens. Dat waren hele emotionele bijeenkomsten, dat kan ik je vertellen.'
Een van de kenmerken van morosofen is volgens Van Boxsel dat ze heel goed in staat zijn een verschil te maken tussen wat we de normale wereld noemen en hun eigen wereld. 'Meestal als hij thuis komt', zegt hij, 'doet hij de gordijnen dicht. Doet hij zijn andere gewaad aan. Verandert hij van naam. Doet hij een speciale ring om. En dan opent hij een kast met laadjes. En daar zitten allemaal bewijzen van zijn gelijk in. Op vakanties gaan ze ook met de caravan op zoek naar zijn gelijk. Arme, arme vrouwen en kinderen.'
Hij vertelt over de man die aanvankelijk zijn armen had opengesneden om met zijn bloed zijn taaltheorie vast te leggen. Later gebruikte hij rode inkt op zijn handpersje. 'Hij had een perspex toren en als hij met je sprak, dan verplaatste hij daar de figuurtjes in. Hij sprak in een volstrekt verzonnen taal. Dat was fascinerend. Maar zijn vrouw werd daar gek van. Toen die man was overleden, nam ik contact op met zijn vrouw om te vragen wat er gebeurde met zijn handgeschreven boeken en die perspex toren. Zij was heel kort: "Dat bestaat niet meer, want mijn zoon heeft de caravan met alles erin in de fik gestoken." Die mensen waren totaal gek geworden van die man zijn waanzin. Een andere man die beweerde dat Friesland een kopie was van Palestina en dat de Elfstedentocht eigenlijk een bedevaart was − zijn zoon verbrandde ook alles na zijn overlijden. Dat is heel, heel erg triest.'
De bel gaat. De pakketbezorger. Van Boxselrent vier steile trappen naar beneden en is in een oogwenk terug. Weer aan zijn bureau gezeten opent hij omzichtig de kartonnen verpakking. 'Kijk!' zegt hij vergenoegd. 'Dit is een boek dat bestaat!'Parodieën in de Nederlandse letterkundeluidt de titel, geschreven door P.H. Schroeder, het is materiaal voor een nieuw boek.
'Ik mag geen boeken meer kopen, want mijn huisbaas verbiedt mij meer dan vijfduizend boeken te hebben', zegt hij. 'In verband met het gewicht.' Twee wanden van zijn studeerkamer zijn inderdaad van vloer tot plafond bedekt met boeken, en dan zijn er ook nog wat lagere kasten vol met boeken en ordners.
'Komt hij zelf tellen?' vraag ik.
'Hij is geweest', fluistert Van Boxsel. 'Maar hij heeft niet gezien dat op sommige planken twee rijen staan.'
'Dus dat kan ik beter niet opschrijven?'
'O, die leest echtDe Groeneniet.'
De boekenkasten zijn een spiegel van de ontzagwekkende eruditie van Van Boxsel. Maar die belezenheid concentreert zich al decennia rond eenzelfde punt: de domheid. Ik reken het hem voor: in 1983 studeerde hij af op een scriptie over de domheid volgens de Oostenrijkse schrijver Robert Musil, we leven nu in het jaar 2023, wat betekent dat hij al veertig jaar over de domheid publiceert.
'Dat klinkt behoorlijk triest', zegt hij.
'Nee, het klinkt wel monomaan.'
'Het is monomaan, maar het levert me zo veel plezier op. Uiteraard ook het nodige lijden. Het schrijven vind ik heerlijk. Het afronden van een boek is een weerzinwekkende ramp. Ik ben er dol op om theorietjes te verzinnen en theorieën van anderen te begrijpen en samen te vatten. Ik schaaf eindeloos aan mijn stijl om het zo kort mogelijk te houden. Ik mag veel lezen, wat mij weer inspireert bij het schrijven. Maar de compositie van een boek is misschien wel het moeilijkste onderdeel van het schrijven.'
Terwijl je toch zou denken, zeg ik, dat de vorm van de encyclopedie behalve ordening ook grote vrijheid biedt. De vorm is fragmentarisch, waardoor er van alles ingepast kan worden.
'Ja, maar er zit een systeem in', zegt Van Boxsel. En juist die zoektocht naar een sluitend systeem brak hem bijna op. 'Nu spreek ik over mijn domheidspunt. Mijn intelligentie die me zo veel bracht, keerde zich tegen mij. Dat gebeurde ergens in 1992. Ik had een theorie van de domheid ontwikkeld, want ik wilde een theorie. Sowieso. En ik had die in mijn hoofd, lineair: en dan en dan en dan en dan. Dat had ik op een rijtje gezet en het leek perfect. Ik had het op één A4'tje uitgeschreven. Ik gaf lezingen in het land. Ik kon alle vragen beantwoorden. Ik was god. Elke ochtend stond ik echt gelukkig op. In een roes. Maar iets was er mis. Iedere dag herschreef ik mijn theorie. Dag in, dag uit. Mijn vrouw maakte zich ernstige zorgen, want ik schreef eigenlijk iedere dag ongeveer hetzelfde. Elke keer in de hoop dat dat fragment goed zou vallen, dat ene onderdeel dat nog niet klopte.'
Hij is even stil. 'Ik schreef alle onderdelen uit in essays. Al die mappen...' − hij wijst naar een lage kast vol ordners naast zijn bureaustoel - '...er zitten allemaal ongepubliceerde essays in over die theorie. Ik begreep er geen ruk meer van. De totale instorting. Ik ging veel sporten. Ik had een hometrainer aangeschaft. Ideaal. Ik ben al twee keer rond de aarde gefietst in mijn keuken. En toen kwam ik op het embleem van de 'Patafysica, degidouille, de spiraal, en drong het tot me door dat ik die lineaire lijn moest oprollen. Dat was zo mooi, die oplossing! Ik kon meteen de denkbeeldigheid van mijn eigen theorie illustreren door de vorm waarin de theorie was gegoten.'
Over de 'Patafysica, waar Van Boxsel in de jaren zeventig op stuitte, nog eerder dan op MusilsÜber die Dummheit,later meer. Eerst nog iets over zijn theorie, die op een A4'tje - 'een uitgebeende versie' - aan de muur hangt. 'Ik wil je hem wel uitleggen hoor', zegt hij. 'Hij is niet eens zo moeilijk... Luister.' En dan steekt hij in razende vaart van wal. Over God die de wereld schept om niet gek te worden. Als een soort bezigheidstherapie. 'Dus: schepping, paradijs. In het paradijs is al iets aanwezig wat niet klopt. De appel. Daar wordt van gegeten: de zondeval. Die dwingt ons volgens de bijbel hard te werken en wij bouwen onze beschaving op. In die beschaving is altijd de erfzonde aanwezig. De erfzonde verbannen we door iemand de schuld te geven van de ellende: de buitenlanders, de joden. En dan is er behoefte aan eentrickster,iemand in de lijn van de gekte die de hele boel opblaast. En dat is de methodische domheid. Dat is de laatste stap in de theorie. En dan begint de hele troep opnieuw.'
Het gaat nog over stappen naar beneden (dom) of naar boven (intelligent), een verticale en horizontale as, verstening versus anarchie, humor en satire. Hij eindigt samenvattend: 'Besef staat tegenover onwetendheid. De grap staat tegenover de waan. Dus dan krijg je een mooi semiotisch kwadrant. Huppakee. En toen was ik gelukkig.'
Maar hij zat in een groef. 'Ik kan er nu om lachen, toen was het geen pretje.'
Het antwoord was de 'Patafysica,de absurdistische parodie op de moderne wetenschap die door een bepaald slag speelse kunstenaars beoefend wordt.
Een groepje middelbare scholieren in Rennes dreef eind negentiende eeuw de spot met hun leraren en Alfred Jarry sloot zich bij hen aan; ze gebruikten al de noemer 'Patafysica. Toen hij in Parijs ging studeren en schrijver werd, vormde hij de scholierenhumor om tot een volwassen poëtica. Pas in 1948, toen Jarry allang dood was, werd het Collège de 'Pataphysique daadwerkelijk opgericht; grootheden als Jacques Prévert, Raymond Queneau, Marcel Duchamp en Boris Vian waren erbij aangesloten. Toen zij allemaal waren overleden, verdween het Collège van het toneel om in het jaar 2000 weer de kop op te steken. Van Boxsel is inmiddels door het Collège benoemd tot Regent in de Morosofie en een van de drijvende krachten achter de Nederlandse Academie voor 'Patafysica (nap), ook wel de Bâtafysica genaamd, met prominente leden als Maxim Februari, Atte Jongstra en Dirk van Weelden en een eigen tijdschrift in boekvorm. Recent verscheen een heerlijke aflevering over kunstenaar Jacqueline de Jong, patafysicus van het eerste uur.
InMorosofiezet Van Boxsel de drie beginselen van de 'Patafysica uiteen: het is de wetenschap die op zoek is naar de wetmatigheid van de uitzondering; het is de wetenschap van de denkbeeldige oplossingen; en het doorbreekt de gangbare opvattingen over wat werkelijkheid is en wat niet. Denk aan een evident onzinnige studie naar de zijwindgevoeligheid van de optelsom. Of het kadaster van de leegte. Of het berekenen van de oppervlakte van God. 'Als iemand roept "God is groot", dan grijpt de patafysicus naar zijn passer en liniaal', zegt Van Boxsel. 'En dat is heel simpel. Sommige mensen zeggen "God bestaat niet". God is nul. Anderen zeggen "God is oneindig". Jarry zegt dus: God is het tangentiale punt tussen nul en oneindig. Alleen: hij heeft wel vijf pagina's nodig om dat te bewijzen.'
Binnen het berekenen van de oppervlakte van God draait degidouillevan de 'Patafysica. 'De gidouille is de spiraal, het embleem van de 'Patafysica. Als je alle vier de punten raakt, dan ben je een ideale patafysicus. Dus de oppervlakte van God is één: wetenschap, want het is wiskunde. Twee: God, dus het is geloof. Drie: het is een goede grap. En vier: het is kunst. Dus daar heb je al die vier aspecten samengebald.'
Van Boxsel plaatst zijnEncyclopedie van de domheidin die traditie; de 'Patafysica is er al vanaf het begin in terug te vinden. Hij verklaart: 'Het is een encyclopedie op zoek naar een methode. Het is niet zo dat ik weet hoe het moet en vervolgens een encyclopedie schrijf. Dit is een satire op zoek naar een moraal. Kijk, je moet een ernstig gezicht trekken als je het over de domheid hebt. Mensen lachen wel tijdens mijn lezingen, vanzelfsprekend. Je moet de domheid met een zekere elegantie, met stijl tegemoet treden, anders wordt het banaal. De 'Patafysica is in zekere zin ook behoorlijk stijlvol.'
Het Collège de 'Pataphysique kent een strenge ordening, met een eigen kalender, regels, commissies en titulatuur. 'De grap is natuurlijk', zegt Van Boxsel, 'dat het de ultieme garantie is voor vrijheid. Je bent vrij om te doen wat je wilt. Alles wat je doet is patafysisch, bewust of onbewust. De uitspraak van het Collège de 'Pataphysique is: iedereen is patafysicus, sommigen beseffen het, anderen niet. Dat is het grote verschil en dat wordt aangegeven door de apostrof. De apenstrop, dat kommaatje. Voor mij was de 'Patafysica ook een gigantische bevrijding van een heleboel ellende.'
Voor komend najaar staatHet carnaval van het zijn: Handboek 'Patafysicaaangekondigd bij Querido. In het boek wordt de geschiedenis van het Franse Collège behandeld, maar ook de Nederlandse Academie voor 'Patafysica wordt gepresenteerd, met leerstoelen in de Vergeetkunde, de Ongezochte Vondst en de Gaapkunde. 'Het enige mogelijke antwoord op de domheid is de vrolijke wetenschap!' besluit de aankondiging.
Van Boxsel heeft wat vertraging opgelopen, hij heeft vooral nog veel te veel materiaal. Maar hij heeft haast. 'Ik weet nu precies wat ik nog ga schrijven voor ik dood neerval', zegt hij. 'Ik ben al een keer dood neergevallen, trouwens. Ik heb twee herseninfarcten achter de rug. Dat was in 2012 en 2013. Ik ben daar goed vanaf gekomen, maar heb twee zwarte vlekken in m'n hersenen. Het had te maken met boezemfibrillatie. Pas op met boezemfibrillatie!'
Na het handboek over de 'Patafysica moet een boek verschijnen over domheid als methode. 'Dat wordt een zeer geëngageerd boek', roept hij. 'Daar komen erg veel wappies in voor, maar vooral ook vormen van ontgroeningen, wat de rol van ontgroening is in alle mogelijke maatschappijen. Waar het mij om te doen is, is de scheiding tussen geschreven en ongeschreven regels. Iedereen staart zich blind op geschreven regels, terwijl maatschappijen door ongeschreven regels worden bepaald. Dan kom je ook op de kwestie van de overidentificatie. Dat is eigenlijk een paradox: je gaat mee met de zelfdestructieve manier van denken van de ander, maar je voert die door tot de rand, tot de afgrond, waar die in absurditeit verkeert. Dat noem ik dan methodische domheid.'
Daarna moet de Zuiderzee-Odyssee komen, alle mythen, fabels en fantasieën die in de stadjes rond en de eilanden in de Zuiderzee de ronde doen. 'Het wordt een waanzinnig boek! Over Nederland dat barst van de mythen. Ook mythen over IQ en over schedelmeterij en het is allemaal echt gebeurd', prijst hij aan. 'Dan krijgen we nog een deelTopografie van de domheid. Met bijvoorbeeld alle landkaarten die de IQ's van verschillende volkeren in kaart hebben gebracht. De prachtigste kaarten met de meest vreselijke boodschap. Niet te geloven! Dan heb je nog een essay over kaarten. waarin landen als mensen worden verbeeld die elkaar naar de strot grijpen. Onwaarschijnlijk mooi! Eigenlijk zou ik er een boek over moeten schrijven. En dan nog boeken over domheid en sport, domheid en seks, domheid en handel. Dat zijn er drie.'
Even is hij buiten adem. Dan volgt monter: 'Genoeg werk aan de winkel!'
Stomheid, blindheid, domoor, kortzichtig; alle woorden voor domheid zijn te herleiden tot zintuigelijke gebreken