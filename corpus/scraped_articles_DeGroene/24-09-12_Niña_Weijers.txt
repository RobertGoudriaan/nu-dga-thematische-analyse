Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Ze dansten, dronken, zongen een lied. Ze gingen samen in het reuzenrad. Ze waren begin twintig en ze waren samen - dat specifieke, oeverloze, opwindende samen van diepe en toch ook steeds weer ontluikende vriendschap. Dol op elkaar, klaar voor de wereld,just kids. Haat je je ex? Ik haat hem voor jou
In mijn tent, ik lag in een tent, stelde ik me voor hoe alle anderen hier lagen, op dit veld, op deze camping. Als je de tenten wegdacht lagen hier honderden lichamen op de donkere aarde gewoon maar wat naast elkaar te ademen. Dat was absurd en ontroerend, zoals mensen zijn, maar het gebrek aan stevige muren maakte het nogal acuut voelbaar.
Ik lag in de kindercabine, mijn twee vriendinnen, geliefden, in het ruimere oudercompartiment. In de ochtend zou één van ons opstaan om broodjes te halen. Een ander zou de percolator op een gasbrander zetten, de derde water tappen. Daarna zouden we over de duin klimmen, het strand op, de zee in. Nummer vier waren we een poosje kwijt geweest in het donker, maar na een paar uur was ze weer opgedoken, zomaar, onder een lantaarnpaal, goudomrand als een ietwat beschonken Mariaverschijning. Nu was het halfvijf 's ochtends en lag ik met een lamp op mijn hoofd te lezen, over Simone Weil die de ervaring van schoonheid vergeleek met honger, de aandrang om op te eten wat je niet kunt opeten. Ik voelde me veilig, zoals ik me veilig voel in situaties die een gezin imiteren maar het niet zijn - wanneer ik dicht bij mijn vrienden ben, wanneer ik me hun kind waan, of hun ouder. Soms wil je het hele leven opeten, dacht ik vlak voordat ik dan toch in slaap viel, de duinen en de zee en de vorm van je eigen benen in je korte campingbroekje.
Het is verleidelijk om vriendschap te beschouwen als een utopie, het soort band dat het sterkst is als je jong bent en later steeds meer de vorm begint aan te nemen van een herinnering. Simone Weil zag in vriendschap hetzelfde soort wonder als in schoonheid. Niet losgezongen van de werkelijkheid maar, wonderbaarlijk genoeg, er middenin: geen droom of onbereikbaar verlangen, maar iets wat je doet en, daarmee, een deugd.
De Franse denker Geoffroy de Lagasnerie, innig bevriend met schrijver Édouard Louis en socioloog Didier Éribon, schreef vorig jaar een boek,3,over vriendschap als radicale praktijk. Waar de meeste mensen familiebanden en gezinsstructuren vóór de banden van vriendschap plaatsen, pleit hij voor vriendschap als een manier om de cultuur open te breken, complexere verbindingen aan te gaan en autonomer te leven.
Het gezin, merkt hij terecht op, is de broedplaats van ideologisch conservatisme; ieder revolutionair project morrelt op de een of andere manier aan het primaat van het gezin.
Doe godverdomme die rits normaal dicht, klonk het vanuit het ouder-compartiment toen ik probeerde de tent met enige discretie te verlaten.
Dit was het einde van de zomer: dit eiland, deze camping, deze zee, dit festival, mijn vrienden. Ik was geneigd te geloven dat ik hierna weer terugging naar het 'echte leven', en hoorde mezelf dat ook tegen mensen zeggen. Alsof werk, verplichtingen en verantwoordelijkheden mij niet alleen volwassener maar ook echter maakten - alsof ik niet ook een heel andere soort verantwoordelijkheden had, alsof vreugde niet een van de belangrijkste verplichtingen was aan het leven zelf, alsof er überhaupt een onderscheid bestond, alsof ik niet soms net zo gek werd van mijn vrienden als van mijn kind als van mijn werk. Alsof ik werkelijk over mezelf dacht in de meest infantiele derde persoon van allemaal. Mama is er even niet.
Wat ik herkende in Froukje en S10, vriendinnen die zo onbezorgd over het eiland zwierden, was alles wat ik had behouden tijdens het voortdurende verliezen dat leven is - en net zo goed alles wat ik verloor tijdens de niet-aflatende opeenstapeling die het leven óók is. Ze waren een herinnering, een spiegel en een voorbeeld tegelijkertijd. En vooral bestonden ze helemaal los van mij, lekker samen, een volkomen vanzelfsprekend wonder.
'What about us?' Robert said suddenly. 'My mother still thinks we're married.'
Patti Smith,Just Kids