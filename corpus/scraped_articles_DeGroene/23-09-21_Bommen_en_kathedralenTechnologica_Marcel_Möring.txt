Bommen en kathedralen Technologica Marcel Möring

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Pratende hoofden op tv, dat mag niet meer van de bonzen. Jammer, nooit meerThe Ascent of Man.
De Britse wiskundige Jacob Bronowski stelde in 1945 voor om de stad Nagasaki niet weer op te bouwen maar in plaats daarvan de ruïnes aan te wijzen als de plek waar alle nog te houden conferenties over ontwapening zouden worden gehouden,'in that ashy, clinical sea of rubble',zoals hij schrijft inScience and Human Values. Het leek hem de enige manier om staatslieden tot realistische keuzes te dwingen als het gaat om de toekomst van de mensheid. Zijn voorstel werd afgewezen door de verantwoordelijke instanties:'Delegates would be uncomfortable in Nagasaki.'
Bronowski bezocht de verwoeste stad op een mooie dag in november 1945. Eenmaal geland op een airstrip in Zuid-Japan werd hij met een jeep door de bergen naar een schip in de haven van Nagasaki gebracht. Een lange tocht in de schemering over wegen die rezen en daalden, dichte naaldbossen die tot aan de weg reikten en dan ineens weer weken en uitzicht boden op het donkerende landschap.
'Ik wist niet dat we de ommelanden al hadden verlaten tot ik plotseling dansmuziek uit de luidsprekers van het schip hoorde en me realiseerde dat we ons al midden in de verwoesting bevonden. De schaduwen achter me waren het geraamte van de Mitsubishi-fabriek, platgedrukt, opzij geveegd door een reusachtige hand. Wat ik had aangezien voor een rotshoop was de betonnen krachtcentrale waarvan het dak was ingedrukt.'
Hij kon de omtrekken ontwaren van twee gashouders, er was een smelterij met omhoogstekende pijpen, verder niets dan scheve telefoonpalen en de wirwar van opgekrulde draden die neerlagen in de as. Een woestenij, kaal en verlaten als de maan. Om hem heen alleen maar nietszeggende vormen. En het geluid uit de luidsprekers van het aangemeerde schip, een dansliedje dat in 1945 populair was:Is You Is Or Is You Ain't My Baby.
Jaren later kon hij de sensaties van die warme novembernacht nog zien en voelen. Wat hij zag in Nagasaki zou hem dan ook nooit meer loslaten. Toen hij terugkeerde van zijn wetenschappelijke missie keerde hij de wiskunde, zijn vakgebied, de rug toe en richtte zich op de biologie en de filosofie, in de hoop te begrijpen wat de mens ertoe bracht om enerzijds kathedralen en anderzijds vernietigingskampen te bouwen, om de bouwstenen van het leven te onthullen en tegelijkertijd atoombommen af te werpen. Hij werd een van de oprichters van het Salk Institute en maakte uiteindelijk in het begin van de jaren zeventig voor de BBCThe Ascent of Man,een dertiendelige serie waarin hij de wetenschappelijke en culturele verworvenheden van de mens afzette tegen diens geschiedenis van oorlog en geweld.
Bronowski's leermeester was de wiskundige G.H. Hardy, die zijn werk alspure mathematicsbeschouwde, een vorm van wetenschap die door haar volstrekt theoretische natuur, naar zijn zeggen, de mens goed noch kwaad kon doen. Na zijn werk in Japan kon Bronowski niets dan afkeer voelen voor die zogenaamde puurheid en schone handen. Niemand was nog onschuldig en niets was meer rein. Oorlog en geweld waren niets nieuws, maar 'het verschil is dat er in Nagasaki in één keer veertigduizend mensen werden gedood in een flits die een paar seconden duurde. Veel was hetzelfde, behalve de schaal van onze onverschilligheid ten opzichte van de mens en wat menselijk is en wat er, na deze wraakzucht, met ons geweten gebeurde.'
Het liedje dat hij in die zwoele nacht in november uit de luidsprekers van het schip hoorde, terwijl om hem heen alles verwoesting was, bleef hem bij als de echo van een andere, oudere vraag: ben ik mijn broeders hoeder...
Bronowski's serie werd volgens mij uitgezonden door de VPRO, op zondagavond, want dat was toen de enige zendtijd van de VPRO. Ik heb dertien weken gebiologeerd gekeken. Ik overdrijf niet als ik zeg datThe Ascent of Manen de onderliggende ideeën mij hebben gevormd.
Voor Bronowski vormen wetenschap, kunst en cultuur wat de mens mens maakt. Ze kunnen niet van elkaar gescheiden worden omdat ze uit dezelfde bron komen, op dezelfde manier 'werken' en schatplichtig zijn aan elkaar. Hoe belangrijk dat idee was, blijkt uit zijn essays, waarin wiskunde, natuurkunde, biologie en de literatuur van Blake, Shelley, Swift en Dryden over elkaar heen buitelen.
Bronowski kon zijn lange serie maken doordat David Attenborough in die tijd besliste over dat soort programma's en niemand bij het filmen zich zorgen maakte of er wel genoeg visueel aantrekkelijke actie was. Die is er ook niet. In de meeste shots is een kleine Pools-joodse Brit in beeld, de vlakte van de Eufraat en de Tigris op de achtergrond, een kathedraal, één keer de van as en beenderresten verzadigde plassen van de crematoria van Auschwitz. Hij legt uit, demonstreert. Dat is het, en meer is niet nodig. Hij is een boeiend verteller, op het lyrische af.
Uiteindelijk isThe Ascent of Maneen dertien delen durend college over de reis van de mens door de geschiedenis. De kathedralenbouwers, de Sumeriërs, Bach, Einstein, de Grieken, ze komen allemaal voorbij. De kijker die ik was voelde tegelijkertijd ontzag voor wat 'wij' hadden bewerkstelligd en afkeer van onze stupiditeit en wreedheid. Het was een goede opvoeding, die serie.
Het zou een idee zijn om die serie te herhalen, zodat een nieuw, jonger publiek kennis kan maken met Bronowski's versie van ons Grote Verhaal. Ik denk echter dat de televisiebonzen er met hun afkeer van pratende hoofden niet voor te vinden zijn. Dat is jammer. Ik gun het de jeugd.
Ik overdrijf niet als ik zeg dat Bronowski mij heeft gevormd