Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Ik ken iemand die altijd, wanneer ik praat over een film die ik zag of een boek dat ik las, onmiddellijk de recensies van betreffende film of boek erbij haalt. Als ik zeg dat ik iets goed vond zegt zij: ik las daar een negatieve bespreking van inde Volkskrant.Als ik kritisch ben antwoordt zij: ze waren heel positief in deNRC. Ze kan het niet laten, en ik kan het niet laten om te antwoorden dat het me niet uitmaakt wat recensies zeggen, ik heb het zelf gezien of gelezen, ik kan zelf nadenken en oordelen (er zijn, in feite, niet veel andere dingen waarvan ik zo zeker weet dat ik ze heus wel zelf kan).
Ik weet niet wat de zin is van deze eeuwige wederkeer van hetzelfde gesprek. Het drijft me tot waanzin wanneer mensen om de verkeerde redenen waarde hechten aan de autoriteit van een recensent (of: 'de krant'), namelijk: omdat het iemand is met autoriteit. Het maakt me al helemaal gek als deze mensen dezelfde zijn die zo'n beetje wekelijks een theatervoorstelling of museum bezoeken en trouw naar de boekhandel blijven gaan. Het maakt me gek omdat ze niet onzeker zouden mogen zijn over hun eigen smaak en oordeel. Omdat ik wil dat het geen zak uitmaakt voor hun eigen beleving wat een of andere lul inTrouwofDe Groene Amsterdammererover te zeggen heeft.
Mensen zijn natuurlijk bang voor kunst, altijd al geweest. Een groot deel daarvan is statusangst, die weer te maken heeft met het nogal vage en elitaire imago van kunst in combinatie met haar sociale functie als vorm van kapitaal. Je zou maar net het verkeerde denken of voelen. Niemand wil dom zijn, of naïef. Niemand wil buitengesloten worden. Bovendien wil niemand zevenentwintig euro negenennegentig uitgeven aan een boek dat mogelijk maar matig interessant is. Het moet hét boek van het najaar zijn, het omslag van de tweede druk bewapend met sterren en ballen. Hetzelfde geldt voor het theater: jubelrecensies en toneelprijzen moeten garantie bieden voor een welbestede avond. Niemand wil zo dom zijn Maria Kraakman te hebben gemist in de rol van haar leven. Je was erbij, het was zoals te verwachten viel erg goed en het ging over alles waar het over moet gaan.
Wijlen Dubravka Ugresic schreef in 2017 een essay over wat zij een 'cultuur van consensus' noemde, naar aanleiding van de bewieroking van de filmLa La Landuit 2016.Iedereen vond hem geweldig, hij bracht miljoenen op en won zo'n beetje alle filmprijzen. In de nasleep van dit gejubel maakteSaturday Night Liveeen sketch waarin een man door de politie wordt verhoord, omdat hij in een café - ongewis van een verborgen camera - zijn twijfels had geuit overLa La Land.Volgens Ugresic benaderde die sketch een werkelijkheid waarin niet alleen iedereen hetzelfde ziet en leest, maar ook voortdurend op zoek is naar overeenstemming in plaats van discussie.
Het probleem van de consensuscultuur ligt niet alleen bij een publiek dat geen risico's meer wil of durft te nemen. Het ligt ook bij die cultuur zelf: wat mensen willen en durven maken, wat subsidieverstrekkers bereid zijn te ondersteunen. Dit alles is modegevoelig, en de mode van het moment is kunst die aansluit bij een gespreksonderwerp, en over dat onderwerp dan min of meer de juiste dingen zegt. Ambiguïteit is wenselijk zolang die niet tot werkelijke verwarring leidt. Films of boeken kunnen het 'verkeerd' hebben. Kijk maar naar deze koppen, die ik de afgelopen week voorbij zag komen in mijn newsfeed:
WhatThe Substancegot wrong about aging
What Sally Rooney gets right (and wrong) about sex
Are we getting Demi Moore'sThe Substanceall wrong?
Rooney las ik nog niet,The Substancevond ik een goede film omdat die over the top, goor, raar en leuk is zonder echt een statement te maken over wat dan ook. Erg feministisch is hij niet, eenduidig ook allerminst; alle mogelijke diepzinnigheid schittert aan de oppervlakte.
Is die film ermee bezig het juiste te zeggen over vrouw-zijn of ouder worden? Mogen wij die film maar op één of, vooruit, twee manieren interpreteren? Is het Sally Rooneys verantwoordelijkheid om seks te snappen  - wat dat verder ook mag betekenen?
Mijn Antwoord op deze retorische vragen Zal U Allerminst Verbazen.
'"Wat vind je van het nieuwe boek van X?" vroeg hij. Maar voordat ik iets kon zeggen, vervolgde hij: "Briljant, vind je niet?"'
Dubravka Ugresic,Op een bankje met Ninotchka