Verdwaald in het variété De formatie: de VVD als bijwagen van de PVV

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Meer dan Pieter Omtzigt treft de VVD blaam voor de warboel waarin de kabinetsformatie is gestrand. Door zich mee te laten slepen in de PVV-showpolitiek.
Waarom lijkt de kabinetsformatiezo'n rommeltje? Omdat zij dat ook is. Een van de oorzaken is een tegenstelling in de politiek die diepere sporen in de onderlinge verhoudingen trekt dan de oude breuklijn tussen links en rechts, conservatief en progressief: die tussen serieuze en onserieuze partijen.
Partijen die de politiek ernstig nemen, in het prudente besef dat zij de macht hebben om voor mensen het verschil tussen geluk of ongeluk uit te maken, respecteren de smalle marges waarbinnen zij moeten opereren. Zij bouwen in hun programma geen luchtkastelen en accepteren dat realiteitszin en betaalbaarheid hun idealen begrenzen. Een check door het Centraal Planbureau hoort daarbij, niet als dictaat voor het beleid maar als ijkpunt voor waar die grenzen liggen. Zij beschouwen het uitgangspunt dat mensen voor de wet gelijk zijn, de grondregel van de rechtsstaat, als een gegeven, niet als een kwestie van geven en nemen waarover je kunt onderhandelen. Zij eerbiedigen rechterlijke uitspraken en nemen de internationale inbedding van Nederland in regels, verdragen en allianties als de EU en de Navo in acht.
Over deze grondslagen van het democratische bestel bestond een stilzwijgende consensus ten tijde van de oude orde, waarin CDA, PvdA en VVD de dienst uitmaakten. De inbraak door de populistische partijen heeft daaraan een einde gemaakt. Zij rekken de marges zo ver op als nodig is om hun kiezers te behagen.
Dus laten ze hun programma door niets wat ze in de weg zit begrenzen, zeker niet door de eis van betaalbaarheid. 'We gaan plannen die BBB aan de kiezers voorlegt niet laten doorrekenen door het cpb. Die gaan dan uitrekenen wat het allemaal kost!' liet Caroline van der Plas zich achteloos ontvallen. Rechtsstatelijke beginselen zetten ze naar believen in 'de ijskast' of halen ze er weer uit. Ze lossen bedreigingen als de klimaatcrisis of de verstikking van de natuur op door ze te ontkennen. Ook van het negeren of saboteren van verplichtingen die volgen uit rechterlijke uitspraken en internationale verdragsverplichtingen hebben ze een methode gemaakt.
De onserieuze partijen vormen de politiek zo om tot variété, vol rumoer en vertier, waarin de schijn hun bedrog verhult. Bij de BBB van Van der Plas is het gebrek aan ernst een evident gevolg van de vrijblijvendheid die het handelen van die partij tekent, behalve dan als de belangen van de agro-industrie in het geding zijn. Daarentegen bespeur je bij de partij waaraan Van der Plas zich na de verkiezingen als een paladijn heeft vastgeklampt, de PVV, telkens weer een diepgevoelde behoefte het democratische bestel te ontregelen, desnoods met een sabotage van zijn grondslagen.
Hoe destructief dat strevenkan uitpakken bleek op dezelfde dag dat de NSC-fractie op aangeven van Pieter Omtzigt besloot de onderhandelingstafel te verlaten. Even verderop in het Kamergebouw, in de plenaire zaal, keerde de PVV zich bij monde van Kamerlid Joeri Pool opnieuw tegen militaire steun aan Oekraïne, en beklaagde hij zich over de 'voortdurende provocaties van de Nederlandse regering richting de Russische Federatie'. Het kabinet kan volgens hem het geld beter aanwenden om het leger voor te bereiden op een mogelijke 'burgeroorlog' in Nederland. Maar helaas, aldus Pool, 'de minister van Defensie stuurt onze militairen niet naar de grens om die illegale massa-immigratie een halt toe te roepen. Nee, zij laat onze militairen op de kazernes letterlijk de bedjes opmaken voor de eindeloze stroom aan gelukszoekers.' Pool werd voor zijn maidenspeech beloond met een innige knuffel van de nieuwe Kamervoorzitter, zijn fractiegenoot Martin Bosma.
De PVV schaarde zich met dit pleidooi aan de zijde van de andere Russisch-gezinde, ultra-rechtse partijen in Europa, die uit zijn op de obstructie van de EU en de Navo. Over dat doel laat de PVV in haar programma ook geen misverstand bestaan: 'De dag dat we de EU verlaten wordt een nationale feestdag.'
Mede dankzij een oud-medewerker van het cpb, Wim Suyker, is het bedrog achter de schone schijn in het PVV-programma aan het licht gekomen. Voor zover uit de kretologie en halfwassen wensen in dat programma een balans van uitgaven en inkomsten valt op te maken, concludeert Suyker, komt Wilders vele miljarden tekort voor zijn 'electorale snoepwinkel', zoalsTrouw-commentator Hans Goslinga zijn wensenlijstje typeerde: het eigen risico uit de zorgverzekering en de tandarts erin, de aow naar 65 jaar, geen btw op boodschappen. Bij elkaar kosten de aanbiedingen in Wilders' winkel zo'n twintig miljard euro, een bedrag dat bij lange na niet kan worden gedekt uit het schrappen van de uitgaven aan wat hij 'linkse stokpaardjes' noemt: de kunsten, de ontwikkelingssamenwerking, de publieke omroep en de opvang van asielzoekers.
Bij voorbaat verwijt de PVV-leider de andere partijen 'kiezersbedrog' als ze hem buiten de regering houden, maar zelf bedot hij zijn kiezers met een onbetaalbaar programma. Dat kan linea recta in de prullenbak, zeker als de regering zich verplicht acht aan de afspraken die Nederland in de EU heeft gemaakt over het begrotingsbeleid.
De daadwerkelijke complicatiebij de vorming van een nieuwe regering is dan ook niet dat Omtzigt het populistische variététheater heeft verlaten, maar dat de VVD ervoor heeft gekozen daar te blijven. Door met Omtzigt mee te gaan, of in ieder geval afstand te houden van het schervengericht tegen de NSC-leider na diens vertrek, zou de VVD hebben kunnen tonen dat de grondslagen van het democratische bestel nog altijd onbetwistbare voorwaarden voor haar politieke keuzes zijn. In plaats daarvan volgde VVD-leider Dilan Yesilgöz Wilders direct, zonder voorbehoud, in diens actie om de schuld voor het klappen van deze formatieronde zo snel mogelijk in de schoenen van Omtzigt te schuiven. Die opzet slaagde, mede door Omtzigts onhandige schroomvalligheid als hij zich teweer moet stellen tegen een volleerde agitprop als de PVV-leider.
Niet alleen inhoudelijk, ook uit politiek tactisch oogpunt is Yesilgöz' dociele houding jegens Wilders verbazingwekkend. Met die volgzaamheid wekt ze de indruk hem te beschouwen als een politieke geestverwant, ook als zijn fractie in de Tweede Kamer Poetin een dienst bewijst of als hij zijn rechtsstatelijke vernielzucht met een oproep tot wetsontduiking botviert op de Spreidingswet.
Door van de vvd een bijwagen van de PVV te maken, om een woord uit het politieke vocabulaire van Hans Wiegel te gebruiken, verkleint zij haar manoeuvreerruimte in de formatie. Hoe steviger zij zich aan Wilders vastklinkt, hoe hoger de PVV-leider zijn eisen kan stellen. Bovendien maakt ze het voor de vvd lastiger later alsnog een wending te maken naar partijen die de grondslagen van democratie en rechtsstaat wél serieus nemen - en daarmee de marges accepteren waarbinnen zij hun wensen en verlangens moeten houden. Overeenstemming daarover is uit het oogpunt van realiteitszin een hechter bindmiddel voor een coalitie dan de mystificaties die de rechtse partijen zichzelf hebben aangepraat over een onhoudbaar probleem dat er met asielzoekers zou zijn.
Van de vvd wordt altijd gezegd dat zij een dubbele inborst heeft, waarin zowel een liberale als een conservatief-burgerlijke geest huist. Dat maakt Yesilgöz' vergissing om de PVV als een politieke geestverwant te zien des te verwonderlijker: Wilders' eenmanspartij is liberaal noch conservatief, maar eerder revolutionair, gericht op het saboteren van de bestaande orde. Voor liberalen en conservatieven moet de vernielzucht van de PVV tegen de kwetsbare instituties van democratie en rechtsstaat vloeken in de kerk zijn. In ideologische zin doet een vvd die meer wil gaan lijken op de PVV dus aan zelfdestructie.
Dus ja, de formatie líjkt niet alleen een rommeltje, zij ís het. Veeleer dan Omtzigt is dat de vvd te verwijten: zij is steeds verder gevorderd in haar oversteek naar de onserieuze partijen. Het gevolg is dat het toch al krakende en piepende democratische bestel verder in het ongerede raakt.
Robin Utrecht / ANP | Inhoudelijk én uit politiek tactisch oogpunt is Yesilgöz' dociele houding jegens Wilders verbazingwekkend