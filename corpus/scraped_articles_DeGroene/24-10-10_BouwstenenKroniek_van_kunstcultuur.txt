Bouwstenen Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
POPMUZIEK Sophie
Wat laat een muzikant na? Wat de in 2021 overleden Schotse muzikant en producer Sophie naliet, zijn twee albums met experimentele elektronische muziek die het best passen in het genre 'hyperpop':Product(2015), een verzameling losse singles, is kaal, gefragmenteerd en springerig;Oil of Every Pearl's Un-Insides(2018) is gevarieerder en emotioneler, wisselt verstild af met euforisch, weelderig met weerbarstig. De twee albums zijn onvergelijkbaar en toch allebei typisch Sophie: futuristisch, kunstmatig, levenslustig. Op de hoes vanProductstaat alleen Sophies naam; destijds liet de muzikant zich niet fotograferen en trad ze op in het donker. Maar op haar tweede album liet ze zichzelf zien: trots prijkt ze op de hoes en zingt ze op enkele nummers. Ook onthulde ze haar identiteit als trans vrouw.
Wat Sophie naliet zijn haar samenwerkingen, bijvoorbeeld met Madonna, Charli xcx (die recent het nummerSo Iaan haar opdroeg) en Vince Staples. Ook die nummers zijn onmiskenbaar Sophie: enerzijds bijna pesterig gladjes en zoet, anderzijds bonkig en hoekig. Nummers vol zelfvertrouwen zijn het, eigenzinnig en nieuwsgierig. AanThe New York Timesvertelde haar zus Emily Long dat Sophie altijd iets volkomen nieuws wilde scheppen, iets wat niet eerder te horen was, vol vreugde en verrassing.
Wat Sophie naliet was een onaf derde album, dat volgens haar broer Benny Long, die met Sophie samenwerkte, in zoverre voltooid was dat ze de tracklist al had samengesteld. Samen met Emily en een hele trits artiesten maakte Long het album af en bracht het uit onder de titelSophie. Het album, waarvan de hoes alleen haar naam draagt (waarom?), opent met een omineuze, net te lang opgerekte soundscape. Het mysterie wordt voortgezet met enkele sfeervolle midtempo-tracks, gevolgd door rechttoe rechtaan popliedjes volnineties-knipogen. Halverwege het album belanden we op de dansvloer, om uiteindelijk uit te komen bij dromerige tracks vol verwijzingen naar jarentachtigpop en techno uit de jaren nul.
OpOil of Every Pearl's Un-Insideswas Sophies identiteit als trans vrouw niet alleen te zien, deze was ook te horen. Het nummerFaceshoppingklinkt alsof het gezicht uit de tekst ter plekke in elkaar wordt getimmerd, terwijl het extatischeImmaterialal die bouwstenen waarmee we onszelf in elkaar zetten juist wil ontstijgen:'I can be anything I want.'Bij Sophie gaat de transformatie met horten en stoten, ze schuurt maar verheugt ook, neemt de vorm aan van een David Lynch-film of klinkt als een melodrama. In januari 2021 klom Sophie, toen 34 jaar oud, op een balkon om de volle maan beter te kunnen zien. Ze gleed uit en viel. Op schrijnende wijze rijmt haar dood bij haar leven, bij haar nieuwsgierige muziek, waarin vrolijkheid botst met verdriet, maar die altijd zindert van levenslust. Zelfs de maan, symbool van transformatie, rijmt met haar thematiek. Niets daarvan is te horen opSophie. Is dat echt wat ze ons naliet?
Basje Boer
Sophieis nu uit
Rich Fury | Sophie in 2019 op Coachella