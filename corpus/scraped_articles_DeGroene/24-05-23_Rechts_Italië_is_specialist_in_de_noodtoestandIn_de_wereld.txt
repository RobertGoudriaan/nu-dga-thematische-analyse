Rechts Italië is specialist in de 'noodtoestand' In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Rome- Het uitroepen van de 'noodtoestand' deed zijn intrede in de Italiaanse politiek in 2009 en is sindsdien voor rechtse leiders een populair middel geworden om zaken te regelen zonder tussenkomst van enige wet, parlementaire controle, internationale afspraak of Europees verdrag. In 2009 rechtvaardigde de zware aardbeving in de stad l'Aquila de speciale maatregelen. Maar de 'noodtoestand' bleek een vehikel waar wijlen Silvio Berlusconi geen genoeg van kon krijgen. Alles kon direct worden geregeld met een belletje naar de speciale 'commissaris van de noodtoestand', miljarden verhuisden van de staatskassen naar de wederopbouw van l'Aquila, grote bouwfraude voltrok zich buiten elke controle.
De wettelijke noodtoestand was bedoeld als een kortstondige maatregel voor exceptionele natuurrampen, zoals aardbevingen, overstromingen of grote droogte, maar werd sinds 2009 in Italië al 169 keer ingezet voor van alles en nog wat. Logisch was het uitroepen van de noodtoestand in 2020 tijdens de covid-epidemie, die Italië het zwaarst van alle Europese landen trof. Maar heel raar was het uitroepen van de wettelijke noodtoestand voor de vluchtelingensituatie, zoals de huidige regering van Giorgia Meloni deed in april 2023. Wat dit precies inhield is nooit helemaal duidelijk geworden, wel is het zo dat het Italiaanse vluchtelingenbeleid steeds meer uit zicht verdwijnt, ook uit het Europese zicht.
Inderdaad was 2023 met 150.000 aankomsten van het Afrikaanse continent een piekjaar voor Italië, maar wat het uitroepen van de noodtoestand daaraan heeft verholpen is niet duidelijk. Of het zou moeten zijn dat het criterium van de Italiaanse vluchtelingenopvang min of meer stilletjes is omgeturnd naar zo zwaar mogelijk ontmoedigen en terugsturen naar het land van herkomst, eenmission impossible,zoals alle Europese landen weten. De hermetisch gesloten kampen waaruit deze 'terugkeeroperaties' geregeld zouden moeten worden zijn bijna onzichtbaar geworden in Italië, en worden momenteel opgetrokken in Albanië. Niemand heeft enig idee wat er gebeurt achter de hekken.
In Italië heeft de 'wettelijke noodsituatie' in de media dan ook de spottende bijnaam'fare come ci pare'gekregen, 'lekker doen zoals ons goeddunkt'. Dat is de uiteindelijke slotsom: het uitroepen van de 'noodsituatie' is een vrijzone voor regeringen die niet houden van regels, wetten en verdragen die de boel maar ophouden. Italië begon, Nederland volgt.