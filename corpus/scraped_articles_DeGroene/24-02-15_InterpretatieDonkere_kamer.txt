Interpretatie Donkere kamer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Een jong en knap stel, gefotografeerd door Garry Winogrand. Maar zo zwart-wit is het niet.
Een harde en onverwachte stomp in je maag is het. Een beeld dat nog voordat de bladzijde volledig is omgeslagen al doet happen naar adem.
Garry Winogrand beweerde graag dat hij fotografeerde om te zien hoe de wereld eruitzag op een foto. Het was, denk ik, ook een manier om te zeggen dat hij niet bovenmatig geïnteresseerd was in interpretaties. Een weerzin die hij deelde met Susan Sontag: zij had haar eigen ergernis over het primaat van de interpretatie - dat zo vanzelfsprekend wordt gezien als de zinvolste manier om een kunstwerk tegemoet te treden - van zich afgeschreven in haar essayAgainst Interpretation.
Wie door de net verschenen monografieColorbladert, begrijpt dat Winogrand - vooral bekend om zijn zwart-witfotografie en het feit dat hij bij zijn dood honderdduizenden niet afgedrukte of zelfs nooit ontwikkelde foto's achterliet - dat niet zomaar zei. Zijn instinct leidde hem niet naar beelden die iets eenduidigs of concreets vertelden over de wereld. Hij fotografeerde de wereld - vreemd of gewoon, helder of ambigu - als een plek die zich niet per se onder woorden liet brengen en maakte zodoende foto's die niet leken te malen om hun eigen betekenis. Hij maakte foto's die niets anders hoefden te zijn dan dat: foto's.
En dan dit beeld. Een beeld dat dat hele verhaal aan het wankelen brengt. Een beeld dat die houding niet zozeer ondermijnt als wel volstrekt onmogelijk maakt, dat in één klap duidelijk maakt dat de wereld ook bestaat uit de interpretaties die wij allen voortdurend aan de betekenisloze werkelijkheid geven. Dat de werkelijkheid daardoor wordt gevormd.
Een man en een vrouw. We weten niet of ze een stel zijn, maar het is lastig om ze niet als zodanig te zien. Hij in pak, zij met een fleurige sjaal om haar hoofd. Op haar heup draagt zij - als een kind dat zich te groot waande voor de kinderwagen maar dat te klein bleek voor de dag die volgde - een aap in sjieke rode kleertjes. Tussen de man en de vrouw in, precies in de schaduw die wordt geworpen door de figuur van de fotograaf, is in de duisternis een tweede aapje te ontwaren. De man en de vrouw houden allebei een van zijn handjes vast.
Ze zijn jong en knap.Dazzlingly so,zou ik haast zeggen. Maar zij is wit en hij is zwart en het jaar is 1967 en dit is Amerika. Alle mensen om hen heen, inclusief de fotograaf wiens donkere schaduw tussen hen in valt, zijn wit.
Tod Papageorge, een andere fotograaf die die dag door Central Park Zoo slenterde, zag het stel ook. Hij herinnert zich hoe Winogrand hem opzij duwde - niks voor Garry, dacht hij nog. Papageorge had een grappige foto van een stel met twee aapjes willen maken. Maar Winogrand, besefte hij later, had iets anders gezien. Een beeld dat allesbehalve grappig was.
Hilton Als schreef ooit over een zwart-witfoto van hetzelfde koppel, ook van Winogrand maar een paar minuten eerder of later gemaakt dan dit beeld in kleur, dat het 'dieper resoneerde' dan alle andere foto's uit Winogrands reeksThe Animals. De Amerikaanse criticus zag welke voor de hand liggende associaties het beeld zo schokkend maakten. De aapjes, zei Als, zijn het geïmpliceerde resultaat van 'rassenmenging': mismaakte kinderen geboren uit ouders die de wet van de natuur hebben getart. Maar, schreef hij ook,'in projecting what we will into this image - about miscegenation, our horror of difference, the forbidden nature of black men with white women - we see the beast that lies in us all.'
De schok komt wanneer je ziet wat je denkt dat anderen zien. Wanneer je de wereld ziet door ogen die niet de jouwe zijn. Althans, dat hoop je. Maar weet je het zeker? Bewijst de schok niet dat ook jij hebt gezien wat die anderen zien?
Dat de foto de tand des tijds heeft doorstaan is omdat er geen enkele ironie in zit. Wat de fotograaf zag, was dat wat nog altijd pijn doet. Dat zo veel levens worden geleefd niet in een zalige en onbegrensde zee van mogelijkheden, maar in een benauwde ruimte die is afgepaald door de hatelijke ideeën van anderen.
Garry Winogrand -Color,Twin Palms Publishers (2023)
Winogrand had iets gezien wat allesbehalve grappig was
The Estate of Garry Winogrand, courtesy of Fraenkel Gallery, San Francisco and Twin Palms Publishers. | Garry Winogrand, Central Park Zoo, New York City, 1967