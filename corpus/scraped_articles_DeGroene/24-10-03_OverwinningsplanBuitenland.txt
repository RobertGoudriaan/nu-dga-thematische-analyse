Overwinningsplan Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 oktober 2024
Niemand kan beweren dat Oekraïne niet groot uitpakt met zijn tegenoffensief. Rusland is al het hele jaar in opmars, maar vorige maand begon Oekraïne aan een heuse tegeninvasie en de afgelopen weken waren Washington, New York en Londen aan de beurt. Zij zijn het toneel van het diplomatieke tegenoffensief van Volodymyr Zelensky cum suis. De Oekraïense president kampeerde praktisch bij de Verenigde Naties, en liep iedereen af die ertoe doet in de Amerikaanse politiek. Daar ging Zelensky rond met een uiterst geheim - maar ook niet zo moeilijk bij elkaar te raden - oorlogsplan met de portee: Oekraïne kan nog steeds winnen. Hier en daar werd aan dit diplomatieke tegenoffensief hetzelfde gevreesde woord gehangen als aan het militaire tegenoffensief in Koersk: wanhopig.
De achtergrond van dit verhaal is niet alleen Ruslands opmars en de dreigende verkiezingswinst van Donald Trump in de Verenigde Staten (en zijn verwachte uitverkoop van Oekraïne aan de Russische president Poetin). Het is ook dat zelfs Oekraïne's grootste bondgenoten - voorzichtig maar openlijk - beginnen te zeggen dat het onvermijdelijk is dat Oekraïne zich bij verlies van territorium moet neerleggen. Pars pro toto is de Tsjechische president en oud-generaal Petr Pavel, die ooit hoog in de Navo zat. Afgelopen lente kreeg hij het nog met een mondiale speurtocht voor elkaar om achthonderduizend granaten naar Oekraïne te krijgen. Vorige week zei hij in een interview dat Oekraïne 'realistisch zal moeten zijn' over zijn kansen om het Russische bezettingsleger van zijn grondgebied te duwen. En Pavel is niet alleen.
Bij dat grotere plaatje - waar alles toe moet leiden - ligt het probleem bij Oekraïnes laatste verzoek: om met Amerikaanse en Britse raketten doelen te raken tot diep in Rusland. Het idee dat Biden en anderen hierover twijfelen vanwege Poetins jongste nucleaire dreigementen is maar deels waar; Biden schuift de goedkeuring al maanden voor zich uit. Eerder zijn Poetins argumenten de oorzaak. In een interview met Russische tv zei Poetin dat zulke raketten niet alleen door westerse landen zullen worden geleverd, maar ook door westerse satellieten zullen worden geleid, via een door westers militair personeel geprogrammeerd vluchtpad, naar doelen die door westerse inlichtingen zijn geïdentificeerd in Rusland. 'Dat zou de essentie van dit conflict veranderen', zei hij.
Dat is andere koek dan zijn gebazel over de-nazificatie van Oekraïne. 'Ik hou er niet van om het met Poetin eens te zijn, maar hier wil ik denk ik een uitzondering maken', schreef analist Bruno Macaes, die al jaren inThe New Statesmanpleit voor veel grotere militaire steun aan Oekraïne. En ik ben bang dat dat ook voor mij geldt. Als het uitgangspunt is dat Oekraïne's bondgenoten het land in staat stellen zichzelf te verdedigen - zelfs met aanvallen in Rusland zelf - dan zijn de vingers aan de knoppen een essentieel verschil.
Zelensky heeft dus een dubbel probleem: hij moet zijn bondgenoten eerst overtuigen dat Oekraïne nog kan winnen, anders zullen ze überhaupt geen escalatie met Rusland riskeren door raketten te leveren. En pas dán zullen ze zich buigen over de diepere vraag of ze met die levering niet over de grens stappen van directe participatie in de oorlog. Het valt nog steeds niet te voorspellen welke kant het dubbeltje op zal vallen, maar het staat al heel lang op zijn kant.
De noodzaak voor Zelensky om een overwinningsverhaal uit te venten - zich ermee te vernederen bij Trump - staat in wrang contrast met de klakkeloze Amerikaanse steun aan de Israëlische premier Netanyahu, en de Israëlische aanvallen in Libanon. Netanyahu hield in New York zijn decennia oude verhaal over landen die vooruit willen en Iran dat alles bederft, terwijl zijn regering volop risico's blijft nemen op de regionale oorlog waar iedereen voor waarschuwt.
Hoezeer zijn eigen generaals, sommige ministers, een deel van de bevolking, plus de Amerikaanse regering het ook vragen, de Israëlische premier geeft geen enkele hint van waar hij naartoe wil - een bezetting van Gaza, van Zuid-Libanon, een bestand, een vredesakkoord? De enige concrete uitspraak in enige richting is dat zestigduizend burgers weer terug moeten kunnen naar hun huis in Noord-Israël. Wat inderdaad fijn zou zijn, maar ook een dubieuze reden voor een nieuwe oorlog die miljoenen mensen zal raken, en niet echt een weids vergezicht.
En uiteindelijk is Zelensky's verhaal gericht op een nieuw vergelijk met Rusland. Zijn overwinningsplan is 'een brug naar een diplomatieke uitweg, om de oorlog te beëindigen'. Je kunt daarvan vinden wat je wil, maar het voorziet in ieder geval een toekomst met de vijand van nu. 'Wij zullen met niets minder genoegen nemen dan de totale overwinning', is wat Netanyahu daarover zei. Ook een soort overwinningsverhaal - dat niemand werkelijk gelooft.
Zelensky moet zijn bondgenoten overtuigen dat Oekraïne nog kan winnen