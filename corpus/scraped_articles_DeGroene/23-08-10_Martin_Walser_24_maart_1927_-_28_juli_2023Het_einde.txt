Martin Walser 24 maart 1927 - 28 juli 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
Martin Walser behoorde tot de toonaangevende schrijvers van de Bondsrepubliek. Rond de eeuwwisseling stond hij in het middelpunt van een reeks controverses.
'De instrumentalisering van onze schande voor eigentijdse doeleinden.' 'Auschwitz als morele knuppel in een hedendaagse politieke en intellectuele strijd.' Met die woorden schudde Martin Walser in 1998 de Bondsrepubliek wakker. De schrijver vroeg zich openlijk af of de holocaust niet werd misbruikt voor actuele doeleinden. Het was een dankwoord bij de toekenning van de Vredesprijs van de Duitse boekhandel. In de Frankfurter Paulskirche zaten uitgevers, boekenliefhebbers en politici die een vriendelijk dankjewel met wat stichtende woorden hadden verwacht.
Ignatz Bubis, voorzitter van de Centrale Raad voor de joden in Duitsland, sprak van 'geestelijke brandstichting'. Walser zou een streep willen trekken onder het naziverleden. Een paar maanden later zaten beiden tegenover elkaar, elk met een secondant. Walser antwoordde dat het hem ging om de vrijheid van het geweten tegenover 'herdenkingsdwang'. Het was niet de bedoeling de holocaust te relativeren. Bubis vond Walser onverantwoordelijk. Tot elkaar kwamen ze niet.
Walsers kritische 'zondagspreek' paste in een reeks van Duits tumult. Eerder, in 1994, had Botho Strauss zich in zijn essayAnschwellender Bocksgesangvan links afgekeerd en de 'lok- en afweerstrijd' tegen spoken uit het verleden gehekeld. Peter Sloterdijk kwam in 1999 tot de slotsom: 'De era van hyper-moralistische zonen van nationaal-socialistische vaders is voorbij, een wat vrijere generatie neemt de plaatsen over.'
Ook op de politieke bühne voltrok zich een verandering. De Bondsdag verhuisde van Bonn naar Berlijn, Kohl maakte plaats voor Schröder, de pragmatische kanselier die over een 'nieuwe normaliteit' voor de Berlijnse republiek sprak.
Walser had de reputatierauflustigte zijn: iemand die er graag op uit trekt om een klap uit te delen. Hij hield van de polemiek, haast net zoveel als van zijn geboortestreek aan de Bodensee, het meer waarin hij naar verluidt dagelijks zwom. In zijn romans duiken vaak twee rivaliserende mannen op: een chef en zijn medewerker, twee gewezen vrienden die elkaar jaloers in de ogen kijken, een gebrouilleerde schrijver en een literatuurcriticus. Een goed voorbeeld is zijn romanFinks Krieg (Finks oorlog),over de strijd van de ambtenaar Stefan Fink tegen zijn politiek gedreven superieuren. Fink verzamelt dertig ordners met materiaal, verliest zijn stem, haar en tanden in een strijd om rechtvaardigheid.
Kenmerkend voor Martin Walsers persoon en rijke oeuvre - meer dan twintig romans, toneelstukken, honderden essays - is een onwrikbaar geloof in de kracht van taal en verbeelding. 'Niets maakt zo vrij als de taal van literatuur', aldus Walser. De verteller in zijn verhalen staat steevast aan de kant van de verliezer. Het gaat om krenkingen en eergevoel, over de grote angst van de kleine man die klappen van boven krijgt en gebukt gaat onder zijn geweten.
Walser werd geboren in 1927, vijf jaar voordat Hitler aan de macht kwam, als zoon van een herbergier aan de Bodensee. Zijn diepgelovige moeder trad vol overtuiging toe tot de nsdap, een gegeven dat hij later inEin springender Brunnenzou verwerken. Hij promoveerde op Kafka, begon te werken als radioverslaggever en schrijver en leerde Siegfried Unseld van Suhrkamp kennen, de uitgeverij die vanaf de jaren vijftig uitgroeide tot de intellectuele wapenkamer van West-Duitsland. Al snel wedijverde hij met Hans Magnus Enzensberger en Günter Grass om de meeste aandacht en de hoogste oplagen.
In de jaren zeventig begon hij te schrijven over gevoel, geschiedenis, de Duitse natie en de combinatie van die drie. Walser proefde het woordHeimat,en legde er zijn verbeeldingskracht in. In een tijd waarin veel schrijvers alleen al de gedachte aan een hereniging onvoorstelbaar vonden, vroeg Walser zich af of Dresden, die barokke stad aan de Elbe, niet gewoon Duits was. Enkele decennia ddr konden die culturele herinnering niet uitwissen.
In de jaren negentig bereikte Walser opnieuw een groot enthousiast lezerspubliek metEin springender Brunnen,misschien wel zijn beste en meest levendige roman. Het verhaal over een jongetje dat tijdens de Tweede Wereldoorlog opgroeit in een dorpje aan de Bodensee staat dicht bij zijn eigen jeugd. Walser beschrijft de gebeurtenissen door de ogen van het kind, voor wie de oorlog nauwelijks een rol speelt. 'Zolang iets is, is het niet wat het geweest zal zijn. Als iets voorbij is, ben je niet meer degene die het overkwam.'
Duitslands beroemdste literatuurcriticus Marcel Reich-Ranicki vroeg zich af hoe Walser een roman kon schrijven over de nazitijd zonder dat Auschwitz erin voorkomt. Als Walser nog een zetje voor zijnFriedenspreisredenodig had, is het die kritiek geweest. Reich-Ranicki bleef Walser ook daarna bezighouden. InDood van een criticus(2002) beschrijft hij de gevierde stercriticus André Ehrl-König, die Duits spreekt met een lichte Jiddische tongval. Een door hem weggehoonde schrijver wordt verdacht van de moord op de criticus. Frank Schirrmacher, uitgever van deFrankfurter Allgemeine,kon de roman niet anders interpreteren dan als een perverse afrekening, 'een moordfantasie op een overlevende van de holocaust'. De schrijver bleef zich verdedigen. 'Ik word weer eens niet begrepen.'
Ook na de dood van de schrijver blijkt dat de herinnering gespleten is. Was hij een 'geestelijke brandstichter' of een 'verlichter'? DeTageszeitungmeent dat hij wat 'patriarchaals' had en vele 'debatten van zwaargewichten' heeft ontketend. Aan grote woorden ontbreekt het niet.Die Zeitkopte: 'De man, die Duitsland was.'
Ook na zijn dood blijkt dat de herinnering gespleten is
Brigitte Friedrich / Sueddeutsche Zeitung / ANP | 1985