Poetin verbiedt emigratie van joden naar Israël In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 augustus 2022
Jeruzalem -Vladimir Poetin wil Israël een lesje leren. Wat het land misdaan heeft, daar zwijgt hij over, maar niet over de straf: de sluiting van het Joods Bureau in Rusland. Deze mondiale instantie regelt de migratie van joden naar Israël. Rusland telt zeshonderdduizend joden. Sinds Poetins invasie in Oekraïne hebben dertigduizend van hen zich voor immigratie gemeld. Een Russische rechter is bezig te bewijzen dat het Bureau zich illegaal heeft gedragen. De Israëlische premier Lapid probeert Poetins beslissing ongedaan te maken. Maar dan moet hij eerst zijn pro-Oekraïne-beleid terugdraaien.
Na de val van de Sovjet-Unie kwamen rond een miljoen Russen naar Israël, waar ze hebben bijgedragen aan een verregaande verrechtsing. Oud-premier Benjamin Netanyahu zag Poetin als een van de groten der aarde, een vriend die hij op megabillboards de hand drukte. Netanyahu's opvolger Naftali Bennett wilde in de RussischOekraïense oorlog neutraal overkomen omdat hij zich verbeeldde dat hij kon bemiddelen. Een doodgeboren poging.
Bennetts opvolger Lapid heeft niets met Poetin. Als minister van Buitenlandse Zaken veroordeelde hij de Russische oorlogsmisdaden in Oekraïne, een beschuldiging die de Russen na de laatste Gaza-oorlog terugkaatsten. De relaties verslechterden toen Ruslands buitenlandminister Sergej Lavrov beweerde dat Hitler joods bloed had en joden zelf de ergste antisemieten zijn. Daarna kwam Rusland met het verzinsel dat Israëlische huurlingen in Oekraïne het extreem-rechtse Azov-regiment versterken. Als premier stuurde Lapid niet-letale wapens en voedsel naar Oekraïne en liet hij duidelijk blijken aan welke kant zijn sympathie ligt.
Er kan meer dan één reden zijn voor de sluiting van het Joods Bureau. Misschien wil Poetin Israël dwingen de bombardementen van Iraanse militaire doelen in Syrië te staken. Hij wil ook dat drie heiligdommen op de Olijfberg worden teruggegeven aan de Russisch-orthodoxe kerk. Dat had Netanyahu beloofd, in ruil voor de vrijlating van een Israëlische vrouw die in Moskou was betrapt op het bezit van medicinale wiet. Bovendien wil Poetin de braindrain stoppen, want onder de vertrekkers zijn veel IT-specialisten. En misschien wil hij Israël dwingen geen gas te gaan leveren aan Europa.
Hoe het ook zij, na de invasie van Oekraïne is de opperrabbijn van Moskou net als zestienduizend andere Russische joden naar Israël gevlucht. Ze zijn niet de enigen die bang zijn voor een terugkeer van het sovjet-antisemitisme.