Afgrond De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: hoe ga ik om met de vluchtigheid van het bestaan?
Beste Paul,
Wat spijt het me om te horen van de mensen om je heen. En het spijt me ook om te horen dat je je zo voelt. Het is zo oneerlijk, soms. Als we jong zijn, lijkt de tijd eindeloos. Dát stel ik nog even uit, zeggen we dan. Ik heb nog even. Het voorrecht van de jeugd is niet te hoeven nadenken over de dood. Maar als we ouder worden, ook een voorrecht trouwens, lijkt het leven zich op ongelegen momenten te versnellen. Het glipt weg, buiten onze controle.For who knows where the time goes?
Ik vind de vraag aan het einde van je brief mooi, ik heb hem een paar keer hardop gelezen. Het is een vraag om advies, denk ik, maar je zou hem ook anders kunnen lezen, namelijk: hoe ga jij, persoonlijk, om met de vluchtigheid van het bestaan? Dat zou ik onderzoeken. Ik zou bij mezelf nagaan: wat gebeurt er bij me vanbinnen als ik met zulk verdriet wordt geconfronteerd? Je noemt Nietzsche. Het klinkt dus alsof een van de dingen die je doet is je wenden tot de literatuur en de filosofie. Dat zijn inderdaad uitstekende instrumenten om je pijn mee te omzwachtelen. In mijn ervaring kun je zulke pijn niet wegnemen, maar je kunt hem wel aankijken, en omzwachtelen met verhalen. En niet alleen dat: pijn verandert ook als die in contact komt met kunst en literatuur. In plaats van paniek ervaar jij een afgrond. Dat is al een heel verschil.
Ik moet denken aan het volgende. De Griekse filosoof en schrijver Nikos Kazantzakis heeft heel mooi geschreven over de afgrond van Nietzsche. Van hem is het beroemde citaat: 'We komen uit een donkere afgrond, we eindigen in een donkere afgrond, en de heldere tijd daartussen noemen we het leven.' Wat zo mooi is aan het werk van Kazantzakis is dat hij allerlei manieren beschrijft hoe we met de afgrond van het niet-zijn - of misschien liever: het niet-weten - omgaan. We kunnen vroegtijdig in de afgrond storten, zoals Nietzsche zelf, en waanzinnig worden. Dat lijkt me niet de weg voor jou. Of we kunnen onze toevlucht nemen tot de verhalen van een ideologie of een religie. Een radicale vorm van omzwachteling, zou je dat kunnen noemen. Of we kunnen ons, van moment tot moment, afvragen wat die afgrond in ons dagelijks leven voor ons betekent. En dat is natuurlijk de zwaarste opdracht: leven met de afgrond op de achtergrond.
De pijn is nog rauw op dit moment. Je zegt het zelf: ik kijk momenteel iets te vaak in de diepte. Maar zodra de pijn wat is weggeëbd, zou ik bij mezelf nagaan, zonder oordeel: wat doet de afgrond met mij? Zoek ik de mensen die me dierbaar zijn er meer door op? Of maak ik juist een beschouwende beweging naar binnen? We kunnen heel somber worden van het vooruitzicht van de dood, maar het kan ons ook juist levenslustig maken. Ik zie dat vaak in de spreekkamer. Therapie met jonge mensen is heel anders dan met ouderen. Met jonge mensen verwerk je pijn uit het verleden om de toekomst voor ze vrij te maken. Bij oudere mensen is het vaker een kwestie van zingeving. Vanuit het naderende einde kijk je terug op het verleden, stelt het in een nieuw licht, en probeert zo de resterende tijd te verrijken, zodat iemand, uiteindelijk, moedig kan sterven.
Mijn advies is om bij je pijn te blijven zolang het nodig is. Het heeft geen zin om dit soort dingen te forceren. Adem er doorheen, en kijk je verdriet aan tot het slijt. En keer dan terug naar het leven. Laat de wetenschap dat het leven eindig is de toekomst voor je inkleuren, wat dat ook voor je moge betekenen. Want de resterende momenten zullen sneller voorbijgaan dan je lief is, daar is niets aan te doen, maar ze zullen er des te rijker door zijn.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl