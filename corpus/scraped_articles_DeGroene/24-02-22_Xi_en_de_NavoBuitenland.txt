Xi en de Navo Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Het is april 2023, de Chinese president Xi Jinping ontvangt zijn Franse ambtsgenoot Emmanuel Macron als ware hij de leider van een wereldgrootmacht. Ze drinken een exclusief kopje thee in de Pijnboomtuin in het zuiden van China. Daar zetelde eens China's leider Mao Zedong, het was ook de officiële residentie van Xi's vader toen die gouverneur was van de provincie Guangdong. Een ontvangst op zo'n persoonlijke plek is vergelijkbaar met een Amerikaanse ontvangst in het Mar-a-Lago van Donald Trump.
Xi, een beetje onderuitgezakt, legt Macron uit hoe China bezig is met een enorme inhaalslag op het gebied van hightech. Maar, zo voegt hij er vergoelijkend aan toe: 'Jullie in Frankrijk hebben beroemde rode wijnen en goed rundvlees.'
Europa, zo stelt Xi verder, zou er goed aan doen om niet aan de leiband van de VS te blijven lopen. Het zou zich veel onafhankelijker op moeten stellen. Macron blijkt het met hem eens. Op zijn terugvlucht zegt hij dat Europa moet streven naar 'strategische autonomie', om zo een 'derde supermacht' te worden.
Macron was samen op bezoek met Ursula von der Leyen, de voorzitter van de Europese Commissie. Omdat zij veel minder gecharmeerd is van een Europese loskoppeling van de VS en ook nog eens behoorlijke kritiek uitte op China, straft China haar met een uiterst koele ontvangst. Geen rode loper voor haar, en ze mag ook niet mee op de thee.
Von der Leyen en Macron staan voor twee kanten in het Europese debat over China. Moet Europa inderdaad een eigen weg kiezen, losser van de VS? Of is dat niet realistisch, en moet Europa juist zo veel mogelijk met de VS blijven optrekken?
China probeert Europa op alle mogelijke manieren tot het standpunt-Macron te verleiden. Want, zo schrijft de Chinese partijkrantGlobal Times:'Het is voor iedereen helder dat [Europa als] een strategische vazal van Washington een doodlopende weg is. De Chinees-Franse relatie als brug voor de Chinees-Europese samenwerking is goed voor beide zijden van de wereld.'
Klopt dat? Europa heeft inderdaad goede wijn en lekkere biefstuk, maar een krachtige strategische en militaire grootmacht is Europa niet. China ziet graag dat Europa desondanks toch kiest voor een meer onafhankelijke koers. Dan staat China namelijk sterker tegenover de VS.
Xi ziet de VS als de enige echte rivaal. Een rivaal die vroeg of laat verslagen, of in elk geval voorbijgestreefd moet worden. Die rivaliteit drijft al het internationale handelen van China.
China zoekt daarbij zoveel mogelijk bondgenoten. Dat Europa echt zo'n bondgenoot wordt, is niet waarschijnlijk. Maar dat hoeft ook niet. Elk beetje dat Europa opschuift naar meer neutraliteit is al mooi meegenomen.
Maar wat levert het Europa op? Macron kwam vooral naar China om Xi ervan te overtuigen dat hij meer druk moest uitoefenen op Poetin om de oorlog in Oekraïne te beëindigen. Daarin slaagde hij niet. En dat is logisch. Rusland strijdt in Oekraïne indirect tegen de Navo, en dat is ook China's grote vijand.
Chinese staatsmedia schilderen de Navo af als dé grote agressor, niet alleen in de oorlog tussen en Oekraïne en Rusland, maar wereldwijd. De Navo is in Chinese ogen een moordwapen in handen van de VS. Dus als Rusland tegen de Navo vecht, dan staat China pal achter Rusland.
Wat moet Mark Rutte daarmee, mocht hij inderdaad de nieuwe baas van de Navo worden? Rutte liet zich na de dood van Alexej Navalny inNieuwsuurfel uit over Rusland als een 'bruut, zo niet barbaars regime'. Oekraïne móet de oorlog winnen, vindt hij, want anders komen 'ook onze veiligheid, humaniteit en democratie in gevaar'.
Xi verwerpt onze democratie en onze manier van leven net zo fundamenteel als Poetin, al zal hij daarover niet snel een oorlog in Europa beginnen. Beide leiders streven naar een wereldorde die een alternatief vormt voor de oude, vooral westerse orde. Die nieuwe wereldorde biedt ruim plaats aan autocraten, maar geen ruimte voor de waarden waaraan Rutte zegt sterk te hechten. Het is een duistere wereld.
En daarmee hebben we eigenlijk niet echt een keuze. We moeten wel zo veel mogelijk samen met Amerika blijven optrekken om de nieuwe wereldorde van Poetin én Xi te voorkomen. Welke president daar ook aan de macht komt.
In een gevecht tegen de Navo staat China pal achter Rusland