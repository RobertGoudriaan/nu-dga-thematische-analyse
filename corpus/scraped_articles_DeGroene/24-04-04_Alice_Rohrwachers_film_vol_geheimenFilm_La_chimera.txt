Alice Rohrwachers film vol geheimen Film La chimera

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
InLa chimeraverbindt Alice Rohrwacher de verborgen ondergrondse wereld van de Etrusken met de bovengrondse hedendaagse mensheid. 'In een tijdperk waarin niets lijkt te kunnen bestaan als het niet meteen wordt getoond, leek mij dat van groot belang.'
Het zijn rauwe mannen,detombaroli(grafrovers) die zich in gebutste Fiatjes door het winterse landschap van de Etruria bewegen, koortsachtig op zoek naar plekken waar onder de aardkorst de leegte ligt. Er is er maar één die de leegte kan voelen, dat is Arthur, de Engelsman, die met een wichelroede in staat is om ze feilloos aan te wijzen, de graftombes die de Etrusken in dit stuk Midden-Italië van de achtste tot de eerste eeuw voor Christus vulden met schatten voor hun doden.
Wie of wat Arthur precies is, wordt niet helemaal duidelijk inLa chimera,'de hersenschim', zoals veel de kijker niet in hapklare brokken wordt opgediend. Is hij een gesjeesde Engelse student archeologie, is hij een grote liefde achterna gereisd naar Italië en blijven plakken? En wat heeft hij te maken met het Italiaanse schorriemorrie dat de hele dag voor barretjes hangt, verkleed als heksen voor het feest van de Epifanie op tractors door het dorp bonkt, of zich ineens in autootjes propt om dwars door het land naar plekken te scheuren waarvan iemand vermoedt dat er een nog niet ontdekte graftombe ligt? Hoe komt die Engelsman, gekleed in een veel te koud zomers linnen Grand Tour-pak dat steeds groezeliger wordt, in deze club wanhoop terecht?
Als het bij de 42-jarige regisseur Alice Rohrwacher ergens niet om gaat, is het de plot - wat niet hetzelfde is als beweren dat haar films geen plot hebben. Die is er wel degelijk, maar het gaat om wat anders, een kristallen toon die diep vanbinnen gaat meezingen wanneer je haar films ondergaat, liefst vaker dan één keer. 'Het feit is dat Alice Rohrwacher een unieke blik bezit. En de blik is het enige wat telt bij film', schreef Lino, de Italiaanse filmexpert die ieder jaar op 31 december een groepsmail stuurt aan zijn vrienden waarin hij de film die je het voorbije jaar absoluut niet had mogen missen in de bioscoop er nog even uitlicht. 'Nadat ikLa chimerahad gezien heb ik lang lopen denken over het unieke waarvan ik getuige was geweest, over de ongrijpbaarheid van een zo intens Italiaanse en tegelijkertijd universele auteur als Alice Rohrwacher', aldus Lino op de laatste dag van 2023.
Voor Rohrwacher moet een filmvol geheimen zitten, zegt ze vaak. En ook haar acteurs moeten op zoek naar het geheim van hun personage, dat ze niet in het script zullen vinden. Het moet zich aan hen openbaren. 'Steeds vroeg Alice me: wat is het geheim van je personage?' zegt Josh O'Connor. Voor zijn vertolking van de rol van de jonge prins Charles inThe Crownkreeg hij een Emmy en een Golden Globe, maar er was niets wat hij liever wilde dan spelen in een film van Alice Rohrwacher. Daarom stuurde hij haar brieven uit Engeland, die ondanks de kerstman-achtige adresaanduiding ('Alice Rohrwacher, Umbria, Italy') aankwamen in haar boerenhuis ergens op het platteland in de buurt van het Meer van Bolsena. Haar geboortegrond, waar ze altijd is blijven wonen en waar bijna al haar films zich afspelen.
'Ik dacht bij die brieven: wat is dit voor een vreemde figuur, maar toen we uiteindelijk via Skype in contact kwamen, zag ik meteen dat hij het was: Arthur', aldus Rohrwacher, lachend naast O'Connor aan een tafeltje van 'Bar Luna', die was nagebouwd in het Centre Pompidou voor haar retrospectief in december vorig jaar. Bar Luna is de bar uitLa chimera,zo'n typisch Italiaanse bar met mannen hangend aan tafeltjes buiten en een vliegengordijn voor de deur waarachter de donkere spelonk ligt.
'Voor mij was de bar van het dorp een angstaanjagende plek, met al die mannen die er de hele dag buiten aan tafeltjes zaten. Wanneer je ook langsliep, altijd zaten ze er en staarden ze je uitdrukkingsloos aan. Ik durfde nooit naar binnen te gaan, ik durfde nooit achter het vliegengordijn het donker in te stappen. Zoals ik ook nooit een opengebroken graftombe van de Etrusken in durfde, wat alle kinderen toen deden. Mijn jeugd viel samen met het moment waarop de graven werden opengebroken en leeggeplunderd door de tombaroli, een goudkoorts die bij ons in de jaren tachtig hevig woedde', zegt Alice Rohrwacher.
Het hart van de nog altijd mysterieuze Etruskische beschaving was de kust van Tarquinia, en het is daar dat de film zich afspeelt. De personages bewegen zich door een rommelig winters landschap tussen de kust en het half industriële, half nog wilde land, waar alles een beetje aftands en armoedig oogt, net als zij zelf. Alleen daar waar de natuur per ongeluk nog niet is verpest, openen zich ineens momenten van grote schoonheid, die Rohrwachers camera terloops weet te vangen.La chimeraroeptLa stradain herinnering, Fellini's eerste Oscar-winnaar (1957), die inderdaad in ditzelfde stuk Italië is gedraaid, al was er zeventig jaar geleden natuurlijk nog veel minder verpest.
Rohrwachers poëtische blik wordt vaak met die van Fellini vergeleken. Verder is ze met niemand te vergelijken, een unicum in de Italiaanse filmwereld. Wat haar anders maakt dan Fellini, die het landschap meer gebruikte om de innerlijke toestand van zijn personages weer te geven, is haar focus op de getuigenissen van de grote verwoester, de mens, die, al sinds de Romeinen, kwam, zag en overwon. De Romeinen, die haar sympathie niet hebben.
Op een bepaald moment inLa chimeraricht het personage Melodie zich direct tot de kijker terwijl ze achter het groepje grafrovers aandribbelt dat op weg is naar een plek in het bos waar hopelijk een tombe ligt. Melodie is niet de zonnige blonde Franse onschuld die ze lijkt, want ze is als spion gestuurd door de grote opkoper van Etruskische schatten achter de schermen, codenaam 'Spartacus', die wil weten hoe die Engelsman het voor elkaar krijgt om met zijn wichelroede steeds de juiste plekken te vinden. Melodie draait zich naar de kijker en zegt: 'Misschien, als de Etrusken er nog waren geweest, dat Italië dan niet zo'n macholand was geworden. Wisten jullie dat bij de Etrusken mannen en vrouwen gelijk waren?' roept ze naar de bende die met grote stappen voor haar uit kleunt, wat met hoongelach wordt beantwoord.
Die gedachte, heeft Rohrwacherin verschillende interviews gezegd, is de hare. Een van de vele thema's van haar film is de Italiaanse man, als een oester verkleefd met het vaste scenario van 'eigen vrouwen vernederen, buitenlandse vrouwen versieren, alles wat je tegenkomt openbreken, kapot maken, want alles is van hen, ook de graven van de Etrusken, die tot de jaren tachtig van de vorige eeuw altijd met rust zijn gelaten en gerespecteerd door onze voorvaderen'. Wat Rohrwacher betreft hebben de Romeinen, die veel van de Etruskische cultuur hebben afgekeken alvorens haar radicaal uit te wissen, Italië op het verkeerde spoor geholpen. De machocultuur stamt van de Romeinen, het jezelf toe-eigenen van het alles wat je tegenkomt stamt van de Romeinen, en ook het Italiaanse exhibitionisme stamt van de Romeinen.
De Romeinen zijn deshow-offsdie volgden op de stille, discrete cultuur van de Etrusken, die hun ongelooflijk geraffineerde kunstwerken maakten om ze in de aarde te verstoppen, als gift voor hun doden op hun reis naar het hiernamaals. Ze waren niet bestemd voor menselijke ogen. 'In een tijdperk als het onze, waarin niets lijkt te kunnen bestaan als het niet meteen wordt vastgelegd en doorgestuurd, zelfs een zelfgebakken appeltaart moet nog worden gedeeld, leek mij dat ook van groot belang. Dat er ooit een mensheid was die het niet deed om te pronken, om te laten zien hoe geweldig ze waren. Ze deden het voor de ziel van hun doden, en wat ze in de aarde stopten had nooit meer door mensenogen gezien mogen worden.' Zelf gelooft ze daar zo sterk in dat ze een klein Etruskisch vaasje dat een archeoloog haar tijdens de voorbereidingen voorLa chimerahad gegeven terug in de aarde van Tarquinia heeft begraven. 'Het was echt niet van enorme waarde, maar het is niet van ons. Het was niet bestemd voor menselijke ogen, het hoort niet op de schoorsteenmantel thuis.'
Het is zeker niet zo datLa chimeraeen historische/antropologische natuurdocumentaire à la David Attenborough is. Natuurlijk niet. Het is een Alice Rohrwacher-film, waarin ze, zoals ook in haar veelbekroonde filmsLe meraviglie(Grand Prix van de jury van Cannes) enLazzaro felice(beste scenario op Cannes), de tijdgeest en de daaraan gekoppelde thema's helemaal laat voor wat ze zijn om iets anders te vertellen. Een soort 'u bevindt zich hier'-punt van de mensheid, dat zich op een totaal ander niveau afspeelt. Niet een film die bedoeld is om je 'met de personages te identificeren', de heilige meetlat waarlangs alles vandaag gelegd wordt, zoals Rohrwacher met een ironisch lachje zegt. 'Ik vraag iets heel moeilijks van de kijker, ik weet het. Ik vraag hem om zich over te geven aan mijn verhaal zoals een kind zich overgeeft aan een sprookje. Niemand in mijn film is "herkenbaar", ik weet het. Dat wil ik ook niet.'
La chimeradraait vanaf deze week in de bioscoop
Isabella Rossellini als Flora