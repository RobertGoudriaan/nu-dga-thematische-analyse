De schijnidylle van het platteland Vroedkundigen van het nieuwe (2) George Monbiot

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Volgens schrijver en zoöloog George Monbiot kunnen dieren noch gewassen de mensheid blijven voeren. We moeten kunstmatig voedsel gaan kweken. De boerderij, ook de biologische, is valse romantiek.
Regenesis, het laatste boekvan George Monbiot - zoöloog, journalist, milieuactivist, gevierd columnist vanThe Guardianen auteur van inmiddels dertien boeken - bestaat uit een spannend mengsel van thema's, benaderingen, stijlen en oplossingen afkomstig uit wat je de tweede en derde golf van milieudenkers zou kunnen noemen.
De eerste golf omvatte auteurs als Rachel Carson, Ernst Schumacher, Herman Daly en, natuurlijk, de schrijvers van de klassiekerDe grenzen aan de groeiuit 1972. Zij waren de agendeurs, de deurkloppers, de klokkenluiders die de wereld er voor het eerst op wezen dat er een fors ecologisch prijskaartje hing aan industriële economische groei. De politieke condities om ecologische escalatie te voorkomen waren destijds relatief gunstig, maar de neoliberale respons op de stagflatie van de late jaren zeventig en de erop volgende mondialisering van productieketens gooide, letterlijk, roet in het eten.
De tweede golf dateert van het begin van deze eeuw en was net als de eerste grotendeels van Amerikaanse makelij. Onder Ronald Reagan toonden de Verenigde Staten onverwacht klimaatleiderschap en nam het land het initiatief tot een reeks internationale klimaatconferenties die in 1988 uitmondden in de oprichting van het ipcc en uiteindelijk in het Klimaatverdrag van Parijs van 2014. De inspanningen van Al Gore, vice-president onder Bill Clinton, om de wereld te overtuigen van de noodzaak om klimaatverandering te voorkomen, waar hij het vehikel van de filmAn Inconvenient Truthvoor bedacht, leverde hem in 2007 de Nobelprijs voor de vrede op, een prijs die hij moest delen met het ipcc.
De nadruk ligt in deze jaren op klimaatopwarming door de emissie van kooldioxide als voornaamste milieuprobleem. En de oplossing wordt gezocht in technologische innovaties als zonnepanelen, windenergie en elektrische auto's, gecombineerd met handel in emissierechten. Als het lukt de verslaving aan fossiele brandstoffen - inmiddels verbruiken we zo'n 94 miljoen vaten olie per dag - af te bouwen en olie als voornaamste energiebron te vervangen door duurzame energie, kunnen de mondiale piketpalen van markt, groei en aandeelhouderswaarde ongemoeid blijven en wacht de mensheid een verrukkelijke neoliberale maar duurzame toekomst. Het is de kern van het ecomodernistische gedachtegoed.
De ecologische polycrisis wordt in dit denken gemakshalve versmald tot klimaatopwarming en de oplossing ervan past derhalve naadloos in het sociaal-liberale optimisme van redding door menselijk vernuft, technologische innovatie en morele vooruitgang. Max Rosen, Steven Pinker, Bill Gates, Linus Blomqvist, Ted Nordhaus en, hier te lande, Maarten Boudry, Ralf Bodelier, Marco Visscher en Hidde Boersma zijn de vaandeldragers ervan. Maar de aannames - het kapitalisme hoeft niet fundamenteel op de helling om het klimaatprobleem op te lossen - kunnen ook worden aangetroffen in de vergroeningsvoorstellen van vrijwel alle middenpartijen: een beetje techniek zo, een scheutje innovatie zus, een duwtje hier, wat subsidie daar en klaar is Kees.
De derde golf bestaat uit milieudenkers die onderkennen dat het probleem breder is. Zij reageren daarmee op de veelheid aan rapporten van de afgelopen vijftien jaar die aantonen dat de ecologische destructie veel verder strekt dan klimaatopwarming. De periodieke rapporten van het ipcc spelen daarin een belangrijke rol. Maar ook bijvoorbeeld het onderzoek van het Zweedse Resilience Center van Johan Rockström naar ecologische omslagpunten. Omdat onze milieuproblemen meervoudig van aard zijn - niet alleen klimaatopwarming maar ook verzilting en uitputting van de watervoorraad, bodemerosie, biodiversiteitsverlies en afnemend bosareaal - zal de oplossing grootschalige systeemverandering vereisen. Bill McKibben is een typische exponent van deze golf, net als David Wallace-Wells, Kate Raworth, Paul Kingsnorth, Jason Hickel, Tim Jackson en de andere auteurs die zich tegenwoordig onder dedegrowth-vlag scharen.
Wij kunnen onze meervoudige ecologische problemen alleen het hoofd bieden als we erkennen dat exponentiële economische groei op een eindige wereld niet mogelijk is. Techniek is niet de oplossing maar juist het probleem, omdat technologie alleen maar leidt tot ander maar niet minder grondstoffengebruik: van fossiele brandstoffen naar zeldzame metalen (kobalt, lithium, scandium, yttrium). Daarin klinken bekende thema's door uit de negentiende-eeuwse romantische revolte tegen industrialisatie en moderniteit: soberheid, ambachtelijkheid, kleinschaligheid, viering van plek en natuur en afkeer van plat consumentisme. En dat leidt vervolgens tot een verschillende rangschikking op het continuüm van hoop naar wanhoop van deze auteurs, al naar gelang hun inschatting van de politieke mogelijkheid van systeemverandering.
De groene intellectueleWerdegangvan George Monbiot laat zich lezen als een geleidelijke en incomplete overgang van de tweede naar de derde golf.Heat: How to Stop the World Burninguit 2006 stond nog volledig in het teken van de tweede golf. Klimaatopwarming is hét ecologische hoofdprobleem. En ook al is hij daar sceptisch over marktwerking en gelooft hij niet in technologischequick fixes,zijn pleidooi voor een mondiale veiling van emissierechten en een mix van duurzame energiebronnen en grootschalige isolatieprogramma's past wel degelijk in de groen-liberale agenda van de ecomodernisten.
Het in de lente verschenenRegenesis: Feeding
the World Without Devouring the Planetsluit qua thematiek meer aan bij de derde golf. Niet klimaatverandering en fossiele brandstoffen staan centraal, maar het verlies van biodiversiteit en de grootschalige productie en consumptie van dierlijke eiwitten. Nadat hij zich in 2016 heeft 'bekeerd tot het veganisme', zoals de kop boven deGuardian-column luidt waarin hij dat aankondigt, heeft Monbiot zich met ziel en zaligheid gestort op de vraag die in de ondertitel vervat ligt: hoe een wereldbevolking van straks elf miljard mensen te voorzien van voldoende proteïnen zonder de planeet te vernielen.
Het eerste deel van het boek is gewijd aan een grondig overzicht van de wereldwijde ecologische effecten van een kapitalistisch voedingssysteem dat draait om efficiëntie en winst, maar dat in werkelijkheid wordt gekenmerkt door ongekende verspilling. Door goedkope, gezonde, plantaardige eiwitten (soja, maïs, graan) via het spijsverteringskanaal van productiedieren (varkens, koeien, kippen) om te zetten in dure, ongezonde dierlijke eiwitten gaat pakweg de helft van de dagelijkse calorieproductie en een substantieel deel van onze dagelijkse watervoorraad voor menselijke consumptie verloren, met enorme sociale gevolgen. Het heeft namelijk voedselketens opgeleverd die uiterst kwetsbaar zijn voor klimaatverandering, geopolitieke conflicten en pandemieën waardoor goed, betaalbaar voedsel voor velen met regelmaat onbereikbaar is. En die bovendien gepaard gaan met ongekende ecologische schade. Mede dankzij de desastreuze landbouwpolitiek van de Europese Unie, zo laatremainerGeorge Monbiot in het laatste hoofdstuk zien.
Wie wel eens een blik heeft geworpen op Monbiots website waar zijnGuardian-columns geannoteerd nagelezen kunnen worden, weet dat hij duizenden onderzoekspapers heeft doorgeploegd om zijn beweringen te kunnen staven. Het levert pareltjes op: 'Bij ongewijzigd beleid zal de toename van de wereldbevolking een extra honderd miljoen ton op de planeet zetten; de bijbehorende toename van productiedieren daarentegen levert niet minder dan vierhonderd miljoen ton extra massa op. De grootste bevolkingscrisis is niet de groei van het aantal mensen, maar de groei van het aantal dieren in de bio-industrie.'
Nadat hij uiteen heeft gezet hoe desastreus de verspreiding van de Mondiale Standaard Boerderij voor mens, dier en natuur is, loopt hij een voor een de voorgestelde alternatieven langs. En net als metHeatmaakt hij daar geen vrienden mee onder de romantische zielen in de groene beweging. Vooral het zogenaamde biologische boeren moet het ontgelden. Monbiot laat er geen twijfel over bestaan dat dat er nooit in zal slagen voldoende voedsel te produceren tegen een betaalbare prijs voor de elf miljard zielen die de wereld straks telt. Het is hem op de website vanThe Guardianop een heftige polemiek met kookschrijver Tomasina Miers komen te staan.
Het hoofdargument van Monbiot om al deze goedbedoelde maar nostalgische alternatieven af te wijzen is dat ze een veel te groot beslag leggen op de beschikbare grond, waar we uiterst zuinig op zouden moeten zijn. Want de toplaag van de aarde is een organisch ecosysteem van ongekende complexiteit en verspreide intelligentie, dat wij, net zoals de bacterieculturen in onze maag, zoveel mogelijk ongemoeid moeten laten, willen wij het grotere ecosysteem gezond houden. In een bijna romantische lyriek laat Monbiot zien hoe rijk de interactie tussen schimmels, bacteriën, wormen,
planten, bomen en dieren is en hoe gevoelig dat gezamenlijke organisme voor menselijke interventie is. Ploegen is funest voor de bodem. Eén keer met zwaar materieel over het land rijden en die honderden kilometers aan gangen die wormen hebben gegraven zijn verdwenen. De neolithische revolutie is de grootste aanval op de natuur ooit, concludeert hij.
Het is voor Monbiot hét argument om te pleiten voor het zoveel mogelijk reduceren van het beslag dat onze voedselproductie op het aardoppervlak legt. Ten eerste door de proteïne- en waterverslindende omweg via de maag van het dier eruit te halen en daarna door onze collectieve afhankelijkheid van basisgewassen als maïs, rijst, graan en soja te vervangen door kunstmatig geproduceerde eiwitten.
In deel twee presenteert Monbiot het centrale dilemma van zijn boek: hoe nu acht miljard, straks elf miljard mensen te voorzien van goed, betaalbaar voedsel, en tegelijk de bodem zo min mogelijk te belasten? Het voert hem langs de kelder van het voedselsysteem, de voedselbank, om te onderzoeken of het verminderen van de gigantische verspilling in het voedselsysteem een oplossing zou kunnen zijn. Nee, aldus Monbiot, overstappen op plantaardige eiwitten levert een veelvoud aan milieuwinst op van welke verspillingsmaatregel ook. Hij bezoekt twee agro-ecologische boeren die experimenteren met oergranen, nieuwe, minder invasieve zaai- en oogsttechnieken en andere, intelligentere rotatiemethoden. Ook geen oplossing die opgeschaald kan worden, zo concludeert hij, en die bovendien de beschadiging van de bodem ook maar gedeeltelijk vermijden kan. Om uit te komen bij de boer- en dierloze proteïneproductie door middel van precisiefermentatie als het ei van Columbus.
Door in het lab bacterieculturen gecontroleerd te laten gisten ontstaat een substantie die rijk is aan vet en proteïne, die vervolgens als meel of pasta de basis kan vormen voor een geheel nieuwe culinaire traditie, aldus George Monbiot. Het grote voordeel boven traditionele plantaardige alternatieven is dat het toe kan met veel minder land. Monbiot citeert berekeningen die aantonen dat een jaar sojaproductie in de VS een landbeslag heeft ter grootte van Italië, terwijl voor de bacterieteelt een landbeslag ter grootte van de stad Cleveland in Ohio nodig is om dezelfde hoeveelheid proteïnen te produceren. Een verhouding van één op zeventienhonderd.
Het zou de mensheid in staat stellen om op massale schaal land terug te geven aan de natuur -rewilding,het thema vanFeraluit 2016. Daarmee worden veel ecologische crises, waaronder klimaatverandering en biodiversiteitsverlies, in één klap opgelost. En Monbiot zou geen onorthodoxe milieudenker zijn als hij deze naar ecomodernisme riekende technologische oplossing vervolgens niet gepaard zou laten gaan met een felle aanval op het neoliberale eigendomsconcept en als hij niet hartstochtelijk zou pleiten voor het onderbrengen van de bijbehorende patenten alscommon pool resourcesin de publieke ruimte. Opdat vele bacterieculturen tot wasdom kunnen komen.
Als ik hem tijdens ons Zoom-gesprekvertel dat ik de beschrijving van de pannenkoeken die hij door het lab-personeel van de gele bacteriesmurrie voor zich liet bakken weinig appetijtelijk vind, moet hij hard lachen. 'Ik begrijp dat je verleid wil worden', zegt hij. 'Maar ik kan op dit moment nog niet beschrijven welke fantastische gerechten je in elkaar kunt zetten met gefermenteerde bacteriën, omdat die gerechten simpelweg nog niet bestaan. In zekere zin vraag ik van de lezer dat zij een geloofssprong maakt. Maar dat is met elke nieuwe culinaire vondst zo. Moet je je voorstellen welke sprong er nodig was om voor het eerst koemelk te drinken, nog voor je het kon bewerken, voor je er yoghurt, boter en kaas van kon maken. Voordat je die kaas kon laten smelten, op brood kon doen, kon raspen en over je pasta strooien. Dat zijn allemaal menselijke uitvindingen die we nu doodgewoon vinden en die omgeven zijn met allerlei quasi-traditionele verhalen en culturele connotaties, maar die ooit onvoorstelbaar waren.
Waarom zou dat niet net zo met gefermenteerde bacteriën kunnen? Maar ik ben het met je eens: we hebbenromancenodig om consumenten te verleiden. Ik kan dan ook niet wachten tot topkoks als Meera Sodha, Yotam Ottolenghi en Tomasina Miers hun creatieve culinaire breinen loslaten op de hoogwaardige, makkelijk te bewerken proteïnes en vetten die je met precisiefermentatie kunt maken. Ik voorspel je dat ze met gerechten zullen komen waar we nu niet van kunnen dromen.'
In zijn boek verwijst Monbiot naar een essay van zijn vriend en mede-activist Paul Kingsnorth,The Quants and the Poets,waarin die klaagt dat de milieubeweging is gekaapt door de cijfermensen. Monbiot antwoordt hem inRegenesisdat dat correct is, maar nu juist niet als het gaat om voedsel: daar domineert de dichter, en vervolgens noemt hij zijn eigen boek polemisch de'revenge of the quant',de wraak van de gecijferde. Het roept de vraag op waar hij staat in de polemiek tussen de vooruitgangsgelovigen en de romantici.
'Ik vermoed dat ik een beetje van beide ben', zegt Monbiot. 'Het probleem met ecomodernisme is dat het voorbijgaat aan de rol van de politieke economie. Als je maar met het toverstokje van technologische verandering zwaait komt alles goed - dat idee. En dus werd ecomodernisme een beweging, een ideologie van mensen die alles wilden behalve politieke verandering: een beweging van het establishment, zo je wil. Je ziet het rond de elektrische auto. In plaats van een holistisch perspectief op hoe we mobiliteit sociaal en ecologisch duurzaam organiseren, neem je het huidige disfunctionele, landhongerige, grondstoffen vretende systeem van private automobiliteit als gegeven en vervang je alleen de energiebron. Ik denk dat die benadering verkeerd is en dat nieuwe technologie gecombineerd moet worden met diepe maatschappelijke transformatie. We hebben een techno-ethische kentering nodig. Zowel op het gebied van mobiliteit als van voedsel.
Maar ik ben het met Paul eens dat we nieuwe verhalen over een duurzame toekomst nodig hebben. Ik ben een democraat in hart en nieren en moet niets hebben van een ecodictatuur waarin we mensen dwingen om binnen hun toegestane voetafdruk te blijven. We zullen zowel moeten overtuigen - en daar heb je de cijfers en argumenten van de quant voor nodig - als verleiden met verhalen, metaforen en visies - en die kunnen niet zonder de verbeelding van de dichter, of de kok.
En je hebt gelijk: ik heb die twee zielen in mijn borst. Ik hou erg van schrijven. Het is een ambacht dat ik met ongelooflijk veel plezier beoefen en waarover ik veel leer van de meesters ervan, de romanschrijvers. Ik heb altijd een roman naast mijn bed liggen waar ik voor het slapen gaan vijftien tot twintig minuten in lees. En de lessen die ik daarvan leer, gebruik ik om mijn eigen natuurervaringen mee te beschrijven, die inderdaad vervuld zijn van een romantisch ethos.'
De sleutelpassage van Regenesisstaat in het een na laatste hoofdstuk. Onder de titelNieuwe veldenstelt George Monbiot daar de vraag hoe het komt dat slechts een kleine minderheid de noodzaak ervaart om het voedingssysteem op een radicaal andere leest te schoeien. Waarom zijn we bereid niveaus van natuurvernietiging, dierenleed en sociale uitsluiting te accepteren die, als ze veroorzaakt zouden worden door andere industrieën, zeg chemie, staal of olie, tot de grootst mogelijke politieke ophef zouden leiden? En waarom worden diegenen die wel aandacht vragen voor de ecologische verwoesting die de bio-industrie veroorzaakt gecriminaliseerd of dan toch ten minste genegeerd?
Uiteraard komt dat mede doordat voedsel alles te maken heeft met traditie, en dus met onze identiteit. Het verklaart volgens Monbiot waarom de milieubeweging tot nog toe grotendeels is teruggedeinsd voor het politiseren van voedsel en zich vooral gericht heeft op energie: 'De agressie die vrijkomt als je over de ecologische schade door de bio-industrie begint is gigantisch, weet ik sinds de publicatie vanRegenesis.'
En vervolgens komt Monbiot ook voor hemzelf tot een schokkende ontdekking. Gedurende zijn vele jaren als milieuactivist, schrijft hij, is hij langzaamaan tot een buitenissige conclusie gekomen: 'Een van de grootste bedreigingen voor het leven op aarde is poëzie', schrijft hij. Niet geld, macht, traditie, identiteit, maar dichtregels zijn het grootste obstakel naar een socialere, diervriendelijkere, duurzamere wereld.
Om dat aannemelijk te maken gebruikt Monbiot een sleutelbegrip uit de filosofische kentheorie: basismetaforen. Dat zijn beelden, ideeën en associaties die zo diep in ons collectieve bewustzijn zijn ingeprent dat we ze alleen met de grootste moeite expliciet kunnen maken en die, zonder dat we ons dat bewust zijn, onze oordelen, ons spreken en ons handelen structureren:a tergo,van achteren, als een bries uit het verleden die ons voortstuwt op het pad van de geschiedenis. Monbiot vat vervolgens de lange geschiedenis samen van de literaire verdichting van het landschap en de rol van de boer daarin, uitmondend in de arcadische, bucolische idylle van de hardwerkende boer die met ploeg, dier en gewas zorgdraagt voor het beheer van ons landschap en ons voedsel en die gekenmerkt wordt door een eerlijkheid, zuiverheid en authenticiteit die het stadse leven met zijn gekonkel, corruptie, zedenverval en vluchtigheid ten enenmale vreemd is.
Het literaire pad dat Monbiot bewandelt loopt van het Oude Testament via Hesiodus en Theocritus naar Vergilius en Dante, om te eindigen bij Shakespeare en George Crabbe. En gaat in onze tijd naadloos over in breed lachende varkentjes of koetjes op veewagens, verpakkingen van kaas en vleeswaren en reclameborden van slagers en kaaswinkels. Of in kinderboerderijen en prentenboeken die ons het bucolische verhaal over boeren van jongs af aan inprenten.
Het is in het Nederland van Mark Rutte niet moeilijk om strategisch gebruikte elementen van deze arcadische idylle terug te vinden in de boerenprotesten die het land teisteren. Het narratief van sappelende middenstanders die vermalen worden door een onbetrouwbare staat, die het beste voor hebben met dier en natuur en ons van prachtig, gezond en duurzaam voedsel voorzien kan onder veel Nederlanders op sympathie rekenen. En dat komt niet alleen doordat men de afkeer van de politiek, om welke reden ook, met de boerenbeweging deelt. Maar ook doordat dit narratief resoneert met de diepgewortelde culturele clichés waarmee wij het boerenbedrijf beleven.
Wij denken traditionele, bijna natuurlijke activiteiten te zien. We beseffen niet dat we kijken naar hypermoderne, zwaar schuldgefinancierde industriële bedrijvigheid die onderdeel is van wereldomspannende productieketens die op hun beurt worden gedomineerd door multinationals waar alles draait om winstmaximalisatie, en die dus vreemd is aan wat we de ziel van natuur zouden kunnen noemen. In de cognitieve mist die het wereldomspannende voedselsysteem zo kwistig verspreidt wordt het vervolgens mogelijk de werkelijkheid van de bio-industrie aan het zicht te onttrekken en de arcadische idylle uit ons collectieve bewustzijn zijn werk te laten doen.
Hoe is het anders te begrijpen dat de immense milieugevolgen en gezondheidseffecten van de buitensporige hopen stront van de 650 miljoen slachtdieren die er jaarlijks in Nederland doorheen worden gedraaid ook door de buren ervan nog altijd met de mantel der liefde worden toegedekt? Dat fietsers op hun zondagse tochtjes door Nederlandse weilanden niet zien hoe gecamoufleerd de megastallen zijn en hoe levenloos dat boerenland in feite is? Dat schatrijke boeren door armlastige Nederlanders met een grief jegens de staat worden gezien als medestanders? Dat gisse consumenten massaal trappen in het nationalistische verhaal dat 'onze' boeren 'ons' voeden, terwijl een kleine zoektocht op internet leert dat tachtig procent wordt geëxporteerd en omgekeerd zeventig procent van ons voedsel uit het buitenland komt?
De sector zelf lijkt van meningdat de vervreemding van land, boer en voedsel in zijn nadeel is. Dat is in ieder geval de gedachte die ten grondslag ligt aan de programma'sBoer zoekt vrouwenWie de boer niet kent:meer begrip door meer kennis - en de kennis die ermee verspreid wordt, past naadloos in de sjablonen die de sector graag over zichzelf vertelt: boeren zijn de cowboys van Nederland, zwijgzame natuurmensen met een hart van goud. En het ligt ten grondslag aan de recent opgerichte stichting Nederland Vleesland die ons wil vertellen hoe 'duurzaam, smaakvol, gevarieerd en kwalitatief' Nederlands vlees is en waar alle brancheorganisaties die zich met vlees bezighouden in verenigd zijn. Met als missie: uitdragen hoe trots de vleessector is op de zorg en aandacht voor mens, dier en milieu waarmee een belangrijk, hoogwaardig voedingsmiddel iedere dag opnieuw wordt gemaakt. Het is de beschaafde pendant van de stoottroepen van Mark van den Oevers Farmers Defence Force. Oftewel, een uitgekiende publiciteitscampagne om het geschonden aangezicht van de boer na de trekkeroptochten weer wat blosjes te geven.
Volgens George Monbiot is het een illusie. Onze cognitieve dissonantie over de realiteit van slachthuizen kunnen we alleen meester worden door ons doelbewust te wentelen in onwetendheid. Het is een cliché uit de liturgie van het dierenactivisme: geen beter middel om mensen van het vlees te krijgen dan door ze beelden uit megastallen en slachthuizen te tonen. Ook op het platteland is het de onwetendheid die de romance laat voortduren: het is dé grondstof waar de grote macht van de inertie uit bestaat.
En het is het belangrijkste motief waarom Monbiot schrijft: de onwetendheid doorbreken die de romance van het bestaande in stand houdt. In de hoop lezers te overtuigen en anderen te inspireren het politieke handwerk van collectieve mobilisatie op zich te nemen dat nodig is om het oude te begraven en het nieuwe ter wereld te laten komen. Want iedere sociale beweging is zelf een ecosysteem, zegt Monbiot terecht, met verschillende rollen en taken.
'De grootste bevolkingscrisis is niet de groei van het aantal mensen, maar de groei van het aantal dieren in de bio-industrie'