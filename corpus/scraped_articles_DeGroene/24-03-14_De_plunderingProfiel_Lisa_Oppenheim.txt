De plundering Profiel Lisa Oppenheim

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Nu de levende herinnering aan de Tweede Wereldoorlog haar natuurlijke einde nadert, wil kunstenaar Lisa Oppenheim de geschiedenis van de vernietiging op een andere manier in ons collectieve geheugen plaatsen.
Het bleek lastiger dan gedachtom een Uber te vinden, zegt Lisa Oppenheim verontschuldigend als ze café Berlijn in Tilburg binnenstapt. En toen ze er eindelijk een had gevonden, zegt ze, bleek de chauffeur nogal een hork te zijn. Ze is eerder verbaasd dan verontwaardigd. Ze lijkt niet iemand die zich snel van haar stuk laat brengen.
Het is een bar koude dinsdagmiddag in januari. Oppenheim - een tengere veertiger met halflang, krullend haar en vrolijke ogen - is voor een paar weken neergestreken in Tilburg om te werken in het gerenommeerde TextielLab. Het is niet de eerste keer dat ze hier is. Hoewel ze van huis uit fotograaf en filmmaker is heeft ze al vaker met textiel gewerkt. Toch merk je aan alles dat het werken met de machines, en vooral ook het nauwe samenwerken met iemand die die machines kent als zijn broekzak, haar als kunstenaar uitdaagt en opwindt.
Het is iets meer dan twee maanden voordat in Huis Marseille in Amsterdam onder de titelSpoliahaar eerste grote solotentoonstelling in Nederland zal opengaan voor publiek. Textiel zal slechts een bescheiden rol spelen, het leeuwendeel van de getoonde werken zal zogeheten fotogrammen betreffen: fotografische werken die zijn vervaardigd zonder het gebruik van een traditionele camera. Oppenheims werk is inhoudelijk ernstig en conceptueel van aard, maar het fysieke resultaat, de uitdrukkingsvorm zogezegd, komt op hetzelfde moment toch ook heel duidelijk voort uit een drang om in de donkere kamer te experimenteren met alternatieve materialen en lichtbronnen. Het is kunst als een serieus spel. Spolia, het woord is in het Nederlands alleen terug te vinden in de juridische term 'spoliatie', oftewel: 'Het te kwader trouw onttrekken van goederen of aanspraken, ook zonder dat dit bepaald een strafbaar feit is.' Graaf je wat dieper, dan tref je het aan in de architectuur-historische betekenis: bouwmaterialen die zijn hergebruikt nadat ze elders zijn geplunderd. En dan kom je dicht bij de betekenis waaraan de titel van de tentoonstelling refereert, de wijze waarop het woord ook duidelijk herkenbaar is in de Engelse uitdrukkingthe spoils of war:die van oorlogsbuit, dat wat de overwinnaar ten deel valt - rechtmatig of simpelweg omdat de wil van de winnaar nu eenmaal wet is. Het woord is afgeleid vanspolium,dat in het Latijn eerst verwees naar de gestroopte huid van een gedood dier, en later naar de wapens en bepantsering die waren buitgemaakt op vijandige strijders. Al deze betekenislagen - de plundering, de dunne huid, het hergebruik - echoën in dat wat Oppenheim onder de noemer vangt. In Huis Marseille toont ze beelden en objecten die zijn gebaseerd op tijdens de Tweede Wereldoorlog door de nazi's geroofde kunstwerken, kunstwerken die nadien nooit meer zijn teruggevonden.
In het café vertelt Oppenheimover haar familie. Ze komt uit New York:'Manhattan, born and bred.'Haar man Jacob, zegt ze, is een Quaker. 'Weet je wat dat is? Ik had nog nooit zo iemand ontmoet:very centered, very peaceful.'Wel zo fijn, zegt ze: 'Want ik ben een totale maniak en zo houden we elkaar een beetje in balans.' Zijzelf komt uit een links-joods milieu. Haar vader was tijdens zijn werkzame leven microbioloog en dean aan de Medical School van New York University. Haar moeder, die lesgaf aan Columbia, die andere prestigieuze universiteit in de stad, is nog altijd werkzaam als therapeute. Dat Oppenheim de eerste in haar familie was die het pad van de kunsten betrad is iets wat, zo beseft ze, vooral wordt verklaard door de veranderende tijden. Haar grootmoeder aan vaders kant had immers ook een kunstopleiding genoten, en als de wereld op dat moment toegeeflijker was geweest had zij zich daarna misschien niet genoodzaakt gezien kapster te worden. Die grootmoeder overleed jong, aan een ziekte die waarschijnlijk terug te voeren viel op de chemicaliën waarmee ze in de haarsalon dagelijks in de weer was geweest.
De chemicaliën waarmee Oppenheim werkt in haar donkere kamer - 'twee bergruimten die zijn samengevoegd: een nat en een droog gedeelte, in de ene een tafel en een grote spoelbak, in de andere twee vergroters en een handvol droogrekken' - zijn wat dat betreft relatief onschuldig. 'Maar goed', zegt ze, 'ik drink ze voor de zekerheid niet en ik draag altijd handschoenen. En als het echt gaat stinken ook een masker.' Die doka is, sinds ze terugkeerde uit Duitsland, op loopafstand van haar huis. Een enorme luxe.
Ze woonde in Duitsland omdat haar man een baan had gekregen in Museum Brandhorst in München, maar Oppenheim haatte de stad en was zelf zoveel mogelijk in Berlijn te vinden. Daar had ze een netwerk en leek men het belang van de kunsten te onderkennen, er was een infrastructuur die in München ontbrak: studio's waren in Beieren onbetaalbaar en de stad zelf was verschrikkelijk conservatief. Daarbovenop had ze net haar eerste kind gekregen.'So nobody treated me like a person anyway',zegt ze.
In 2019 kreeg ze een uitnodiging om deel te nemen aan een groepstentoonstelling in het Joods Museum in New York. De curator werkte aan een show onder de titelAfterlives,over de voortdurende resonantie van de kunstroof die, op een haast duizelingwekkende schaal, had plaatsgevonden tijdens de Tweede Wereldoorlog. Het moest niet zozeer gaan om die historische gebeurtenis als wel over de wijze waarop dat wat er was gebeurd tot in het heden doorwerkte en hoe je daar met een hedendaagse blik naar kon kijken. Oppenheim is, zo zegt ze zelf, een kunstenaar die heel goed reageert op zulke gesouffleerde thema's. Ze houdt van een opdracht:'I'm a good student.'
Ze woonde op het moment dat ze die uitnodiging kreeg nog in München en de historische werkelijkheid was overal aanwezig. Niet alleen had de roof natuurlijk voor een deel ook daar plaatsgevonden, München was ook de stad geweest waar veel geroofde kunst naartoe was gebracht. Heel veel werken waren opgeslagen in een depot voor het nooit gerealiseerde Führermuseum. En na de oorlog was de historische bibliotheek, waar haar man dagelijks naartoe ging om onderzoek te doen, een plek waar veel gestolen of verborgen kunst was beland. Maar het was hoe dan ook moeilijk om in München niet met de oorlog te worden geconfronteerd. De metrolijn waaraan haar huis lag, reed vanuit het centrum van de hoofdstad van Beieren naar het noordwesten en had als eindbestemming een historisch stadje met iets minder dan vijftigduizend inwoners:'I was like: just change it! Who wants to go in the direction of Dachau? I don't want to go in the direction of Dachau!'
De curator van Afterlivesstuurde haar ook een link naar de site van Jeu de Paume, het fotografiemuseum in Parijs. Ooit was het, zoals de naam al verraadt, een sporthal, maar het gebouw kreeg al in 1909 een museale functie. Berucht is de rol die de plek werd toebedeeld tijdens de Tweede Wereldoorlog. Vanaf 1940 werd het een verzamelplaats voor gestolen kunst. Tienduizenden werken, schilderijen en objecten - geconfisqueerde bezittingen van gevluchte of opgepakte joden - vonden hun weg naar Jeu de Paume, dat dienstdeed als het hoofdkwartier van de Sonderstab Bildende Kunst van de Einsatzstab Reichleiter Rosenberg (err). Alfred Rosenberg was niet alleen een van de belangrijkste nazi-ideologen, maar ook degene die door Hitler was belast met het in bezet gebied verzamelen van cultureel bezit van de vijanden van het nazisme. In het gebouw werden in deze periode overigens ook tentoonstellingen georganiseerd met de geroofde werken en rijksmaarschalk Göring, altijd op zoek naar aanwinsten voor zijn privé-collectie, was er kind aan huis.
Oppenheim begon dieper te graven in de geschiedenis. 'De nazi's waren zo grondig, ze hielden zulke gedetailleerde archieven bij van hun eigen misdaden. Er waren werken uit beroemde collecties, die van de familie Schloss of die van de Rothschilds, maar er was ook veel kunst waarvan de herkomst onduidelijk was, dingen die gewoon ergens waren meegenomen. Het werd zorgvuldig gecatalogiseerd en tot in detail beschreven. Wat het was of wat er werd afgebeeld, de maten, waar het werd opgeslagen of waar het naartoe was gebracht. Veel dingen eindigden in München of in een kasteel in wat nu Tsjechië is.'
Ook wat na de oorlog met de kunstwerken was gebeurd bleek veelal goed te zijn gedocumenteerd. 'Je kon zien of het was teruggegeven of juist niet, of het naar Nederland was gegaan of naar Frankrijk. Of dat het verdwenen was. Het is heel goed mogelijk dat sommige van zulke verdwenen werken nog altijd ergens op een zolder liggen, of dat ze ergens in Rusland aan een muur hangen,who knows,maar aannemelijk is dat een deel voorgoed verloren is gegaan. Het gebouw in München waar veel geroofde kunst lag opgeslagen is vlak voor Hitlers zelfmoord en Duitslands overgave volledig overhoop gehaald. Het was een chaotische tijd, de mensen hadden honger en ze leden kou. De boel werd geplunderd. Er werden dingen geruild tegen voedsel en mensen staken van alles in de fik om zichzelf warm te houden. Dat is waarschijnlijk hoe veel van deze verdwenen werken aan hun einde zijn gekomen. Neem de Schloss-collectie, een van de belangrijkste collecties van oude meesters in Europa, vrijwel alles uit die verzameling belandde in dit ene gebouw in München en meer dan de helft is nooit teruggevonden. Mensen hadden het koud en ze waren hongerig. Het is zofucked up. Maar het is ook zo menselijk.'
Het waren die kunstwerken die voorgoed leken te zijn verdwenen die haar bleven fascineren, en dan in het bijzonder stillevens. Een groot deel ervan was tijdens de oorlog niet alleen beschreven en gecatalogiseerd, maar ook gefotografeerd. Die fotografische reproducties boden Oppenheim de kans om de verdwenen werken een nieuw naleven te geven. In de donkere kamer vervaardigde Oppenheim op basis van deze oude foto's nieuwe afdrukken, geen simpele reproducties maar nieuwe kunstwerken. Werken die qua formaat precies overeenkomen met de verdwenen schilderijen, maar die door solarisatie - een oud fotografisch procedé waarbij op een afdruk de lichte en donkere tinten niet langer een waarheidsgetrouwe weergave zijn maar in plaats daarvan volledig of deels omgewisseld, in dit geval gerealiseerd door de zilvergelatine afdrukken bloot te stellen aan licht dat afkomstig is van vuur - een ronduit spookachtige kwaliteit hebben gekregen. Ze zijn, zo lijkt het, heel expliciet afschaduwingen van een niet langer bestaande werkelijkheid. Tegelijk haarscherp en met een onwerkelijk contrast, een tonaliteit waar het oog nooit helemaal grip op krijgt.
In een van de zalen van Huis Marseille zalMiroir entouré d'oiseaux (1943/2022)te zien zijn. Het werk bestaat uit tien afzonderlijke afdrukken waarop een gesolariseerd fragment van een verdwenen schilderij uit de collectie van Adolphe Schloss wordt getoond tegen een achtergrond die bestaat uit een bewolkte lucht. Het bronmateriaal daarvoor zijn foto's die Oppenheim liet maken van de hemel boven het voormalige familiehuis van de Frans-Duitse verzamelaar aan de Avenue Henri-Martin in Parijs, daar waar het schilderij moet hebben gehangen voordat het werd geroofd.
Elders in het gebouw zalStola(2022) komen te hangen, een drieluik van fotogrammen gemaakt op basis van een oude sjaal die Oppenheim had gevonden op een vlooienmarkt in Parijs, en die voor haar als stand-in fungeert voor een sjaal van iemand die ze op het spoor was gekomen in de Möbel-Aktion-archieven van de err. Keer op keer probeert Oppenheim van de brokstukken van het verleden iets nieuws te maken, niet om dat verleden terug te halen, wat is vernietigd kan immers niet worden teruggehaald, maar om het - precies zoals in de architectuur-historische betekenis van het woord 'spolia' - opnieuw aanwezig te laten zijn in het heden. De vraag die Oppenheim daarmee misschien opwerpt is hoe, nu de levende herinnering aan de shoah haar natuurlijke einde nadert, de geschiedenis van de vernietiging op een andere manier deel van ons collectieve geheugen kan blijven en hoe de objecten die onderdeel zijn van die geschiedenis daarin een rol kunnen spelen.
Ze vertelt over haar tijdaan de Rijksakademie in Amsterdam. Een geweldig instituut, zegt ze, maar ze werd er geconfronteerd met haar joodse achtergrond op een manier die eerder, thuis in New York, onvoorstelbaar was geweest. Ze vertelt hoe ongemakkelijk het was toen duidelijk werd dat haar plaats op de academie gesponsord bleek te worden door een stichting die de banden tussen Nederland en Israël wilde bevorderen, terwijl zij nog nooit voet in dat land had gezet. Ze vertelt hoe rond diezelfde tijd een medestudente haar om geld kwam vragen, louter en alleen omdat ze had geconcludeerd dat Oppenheim familie moest zijn van de steenrijke familie Oppenheimer, op dat moment eigenaar van De Beers S.A., het Zuid-Afrikaanse diamantbedrijf.
En ze vertelt dat toen er een nieuwe geldschieter werd gevonden voor haar plek aan de Rijksakademie, die op een dag naar de open studio's kwam en haar een verhaal begon te vertellen over de reden waarom hij haar plek wilde bekostigen. Ze vertelt hoe hij zei dat, toen hij jong was,
er een joods meisje in zijn klas had gezeten en dat zij tijdens de oorlog, zoals zoveel anderen, was verdwenen. Maar jaren later, op een feest in New York, had hij haar opeens zien staan. 'Dus je weet maar nooit', had hij met een veelbetekenende blik gezegd.I have no idea what to fucking do with that,had Oppenheim gedacht. Maar ze had er een term voor verzonnen:Being Anne Franked.Ze is eerder een New Yorker dan een Amerikaan, zegt ze. 'Als je mij in het midden van het land zou neerzetten, denk je dat ik dat zou overleven?' Een paar jaar geleden was ze op zoek naar iemand die hout zo dun zou kunnen snijden dat ze er in haar donkere kamer afdrukken van zou kunnen maken. Ze begon in het wilde weg mensen te bellen -'I'm the queen of the cold call'- maar telkens wanneer ze zei dat ze een stuk of vijf vellen nodig had werd ze weggelachen. Uiteindelijk schoot ze raak in Michigan.
De man die ze aan de lijn kreeg heette Tom. Hij verkocht zijn fineer normaliter aan autobedrijven, om dashboards van te maken bijvoorbeeld, maar hij leek het wel een grappig idee te vinden, zo'n kunstenaar uit New York. Hij zei: waarom kom je niet gewoon een keer langs om te kijken wat we hebben. Het was in de tijd dat ze haar man nog maar kort kende en hij in Chicago woonde en werkte en zij - omdat ze een oude hond had die ze achter kon laten noch mee kon nemen in het vliegtuig - hem steevast met de auto kwam opzoeken.
Ze besloot via Michigan te rijden. Ze had wel op de website van het bedrijf gekeken en ook aan de telefoon al voorvoeld dat de man erg christelijk was -'evangelical crazy'- maar toch was ze niet voorbereid op hoe groot de kloof tussen haar alsEast Coast liberalen dezeGod-fearing Christianuitfly-over countryzou blijken te zijn. Bij de oprit haalde Tom haar op in zijn witte Hummer. Bij de compound stonden nog eens vier van zulke zelfs voor Amerikaanse begrippen absurd grote auto's opgesteld.
In de werkplaats zei hij: pak maar wat je wil en gooi het in je auto. 'We waren een prijs overeengekomen, maar het was in zijn ogen duidelijk zo absurd allemaal. Toen bracht hij me naar mijn kamer, die bleek helemaal gevuld met bijbelkitsch. En ik stond daar, volledig in het zwart gekleed. Het was allemaal zo ongelooflijk. Het was nog in het staartje van het Obama-tijdperk, dus ergens vond ik het allemaal nog best vermakelijk. Er liep een man bij het bedrijf rond die was vertrokken uit New York omdat er "te veel homo's" rondliepen. Ik dacht: deze mensen zijn een soortfreaks. Ik bedoel niet dat ze per se dom waren, verre van. Tom was hartstikke intelligent, en toch praatte hij op een manier die maakte dat ik dacht: hij is niet goed snik. Bijbelpraat.'
Tom wist dat ze uit New York kwam en dat ze kunstenaar was. Maar hij wist ook dat ze joods was. 'Daar had hij natuurlijk wel wat ideeën over. Hij vroeg me op de man af waarom joden zo links zijn, en ik wist niet wat ik moest zeggen. Niemand had me dat ooit zo direct gevraagd. Maar goed, even negerend dat er natuurlijk heel veel diep-conservatieve joden zijn, vertelde ik hem dat dat te maken had met de historische ervaring van de joden. Je moet je hard maken voor het lot van mensen in het nauw omdat het heel goed ook jouw lot zou kunnen zijn.As you were once a slave in Egypt...Die bijbelse invalshoek kon hij wel waarderen. Hij zei: huh, niemand heeft me het ooit zo uitgelegd, en ik dacht alleen maar: dat is omdat je helemaal geen joden kent! Hij vroeg ook of Jacob en ik zouden gaan trouwen en of Jacob wit was. Kun je je dat voorstellen? Hij vroeg het alleen maar omdat hij wist dat Jacob in Chicago woonde.'
Tom deed nog een halfslachtige poging haar te bekeren, maar hij hield ook snel weer op. Hij leek haar te respecteren, maar haar op hetzelfde moment ook niet helemaal serieus te nemen. 'Hij had ook duidelijk geen zin om zijn tijd te verdoen. Ik zou toch wel naar de hel gaan.' Ze ging een aantal keren terug en ontmoette zijn kinderen en zijn werknemers.
Maar toen de verkiezing in aantocht waren schreef ze hem: 'Tom, je bent een slimme vent, je gaat toch niet op Trump stemmen?' Het antwoord was luid en duidelijk:'Trump all the way!Hij is een zakenman en hij is pro-Israel. Jij zou hem ook moeten steunen. En daarbij gaat hij wat betreft het Hooggerechtshof zeker de juiste keuzes maken.' Ze waren geobsedeerd door Roe v. Wade, zegt Oppenheim. Ze vertelde Tom dat het haar droef stemde en dat was het einde van hun samenwerking, ze kon het niet meer tegenover zichzelf rechtvaardigen. Maar, vertelt ze:'I did give money to Planned Parenthood in his name. Just so that he would get the Thank You-letters.'
Als ze vertelt over de schilderijendie in de chaotische nadagen van de Tweede Wereldoorlog in München zijn vernietigd, en over de wijze waarop dat is gebeurd, klinkt in haar stem begrip door. De mensen hadden honger en ze hadden het koud, blijft ze een paar keer herhalen. 'De kunsthistorische waarde deed er al zo lang niet meer toe. Het was brandhout, en de nazi's hadden al zoveel verbrand. Boekverbrandingen leiden nooit tot veel goeds. Het is het idee dat cultuurgoederen niets meer zijn dan pionnen in het politieke schaakspel, dat het slechts dingen zijn, dingen die geen inherente waarde hebben.'
Gevraagd of ze haar eigen werk als expliciet politiek van aard beschouwt, blijft ze even stil. 'Ik weet niet hoe ik die vraag zou moeten beantwoorden. Ik denk niet dat er apolitieke kunst bestaat, maar ik denk daarom ook niet dat het er echt toe doet.' Als kunstenaar wil je uiteindelijk een'conduit'zijn, 'iets waar de wereld doorheen stroomt en waarin die wereld wordt gefilterd - gefilterd door je lichaam en door je ervaringen'. Ze is niet iemand die iedere week staat te demonstreren, zegt ze.'But I went to the little red schoolhouse, which is like a very famous communist school in Greenwich Village. It's just so baked into who I am.'
Het is een politiek bewustzijn dat je nooit kunt uitzetten, een gevoeligheid die je nooit kunt afschudden. 'Maar het zijn altijd vragen. Het is nooit een boodschap', zegt ze. Ze is weer even stil. 'Misschien is zelfs dat nog te sterk uitgedrukt, misschien wijst het alleen in de richting van vragen.'
Daarmee komt ze aardig in de buurt van een beschrijving van haar eigen werk. Werk waarin geen heldere boodschap doorklinkt noch eenduidige vragen worden opgeworpen. Werk waarin je zelf op zoek kunt gaan naar de vragen die zich laten stellen. Werk waarin het verleden, de geschiedenis van een vernietiging, een vraag is waarop we het antwoord voor altijd schuldig moeten blijven.
Tanya Bonakdar Gallery | Lisa Oppenheim