Masculiniteit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
TONEEL De dood van Benny Simons
Een in de knop gebroken wordingsgeschiedenis, zo zou je het toneeldebuut van scenaristen Shady en Ashgan El-Hamus kunnen noemen. Waar het inzicht bij een coming of age doorgaans leidt tot eensadder-but-wiser-einde, openen we hier met het koude lichaam van titelpersonage Benny op een tafel. De inzichten uit zijn verhaal kunnen als voorbeeld dienen voor al die lefgozertjes die veel Tarantino-films hebben gekeken en geweld verheerlijken op een wijze die verraadt dat ze het niet zelf hebben doorleefd.
Daniël Kolf speelt zijn Benny Simons ronduit heerlijk en vitaal. Met een scherpe, intelligente tekstbehandeling en een fysiek vol bravoure brengt hij de geest van die Amsterdamse jongen tot leven. De technisch strak geschreven toneeltekst is een dynamisch verslag van zijn opgroeien, zijn eerste grote liefde - inclusiefmeet-cute- en de scheiding van zijn ouders. Het milieu waar hij uitkomt is enerzijds cultureel geprivilegieerd, anderzijds krijgt hij veel te jong de zorg voor zijn broertje op zijn schouders, en het verdriet van zijn moeder. Er wordt over de moeder gezegd dat ze liefheeft op overweldigende en allesomvattende wijze en van de naar hier geïmmigreerde vader dat hij nooit heeft leren liefhebben. 'Ik groeide op in een trein.' Benny aanbidt zijn vader, die hem leerde altijd terug te slaan. Gaandeweg, in het terugkijken op zijn leven, komt er meer gelaagdheid in zijn aanbidding, mede door de broer van Benny, Chris, prachtig gespeeld door Sidar Toksöz, die ook de vaderrol voor zijn rekening neemt: gevoelig en slim.
Over de hele linie is de spelregie van ElHamus scherp en gevoelig. En ook: het lukt om de livemuziek op toneel en de tekst volkomen natuurlijk en aanstekelijk met elkaar te integreren. Met een prachtige rol voor muzikant Timo Dries als beste vriend van Benny. Het is het gebied waar het muziektheater van Orkater in uitblinkt. De meerwaarde daarvan wordt maar weer eens duidelijk.
Als kritiek op toxische masculiniteit wordt er voor mij net te zeer gedweept met diezelfde masculiniteit - een prachtige scène over de ontmaagding van Benny Simons ten spijt. Die schending vertelt kritisch helder hoe in het 'jij of ik' van de Trumps van deze wereld degene met de grootste mond of de grootste fysieke kracht altijd wint.
Waar mannen en vrouwen de rollen spelen die de cultuur voor hen heeft klaarstaan verlang je als een dorstige in de woestijn naar iemand op scène die zich hier niet aan conformeert, al was het maar bij wijze van contrast. Maar alle personages zitten nog altijd gevangen in die eeuwenoude dichotomie. De vrouwen zijn zacht en begrijpend en hebben geen studies, banen of eigen levens. Dit denken druppelt ook de vorm in. In een dialoog op het einde tussen Benny en zijn geliefde Naomi dient zij vormtechnisch als zetstuk alleen maar als begrijpende vroedvrouw voor zijn zelfinzicht: dat wreekt zich.
Han van Wieringen
De dood van Benny Simons,Shady en Ashgan El-Hamus, Orkater
Bas de Brouwer | Daniël Kolf en Sophie Höppener in De dood van Benny Simons van Orkater