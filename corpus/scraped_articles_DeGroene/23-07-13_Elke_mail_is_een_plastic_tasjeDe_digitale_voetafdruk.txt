Elke mail is een plastic tasje De digitale voetafdruk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Al doen we in ons gewone leven nog zo ons best om onze ecologische voetafdruk te verkleinen, ons digitale leven vreet zo veel stroom dat die afdruk alsnog groot uitvalt.
Hier en daar zijn de serversvolledig aan het zicht onttrokken, ze gaan schuil achter glanzende zwarte wanden. Een klein deel is zelfs alleen te bereiken via een soort éénpersoonsdraaideur, een sluis waarin je bij binnenkomst én vertrek wordt gewogen. Iedere partij die van de diensten van dit datacentrum gebruikmaakt, houdt er zo zijn eigen wensen op na, dat is duidelijk. We houden halt voor een verzameling kasten achter gevlochten traliewerk. Er is voor de leek, welbeschouwd, niet veel te zien. Een hoop draden en hier en daar wat knipperende lampjes.That's it.Het is vooral het zachte gebrom dat zijn aanwezigheid lijkt te willen opdringen. Ik probeer me een voorstelling te maken van de dingen die door deze ruimte stromen. Aandacht? Hoop? IJdelheid? Verlangen? Seks? Of komt dat alles uiteindelijk toch gewoon neer op geld?
'Hier draait bijvoorbeeld een game', zegt de man die na wat heen en weer mailen met een extern pr-bureau graag bereid bleek me een rondleiding te geven langs een klein maar niet onbelangrijk deel van de fysieke infrastructuur van ons digitale leven. Michiel Eielts is ergens halverwege de vijftig, schat ik.Business casualen een gemakkelijke prater. Even vriendelijk als zelfverzekerd.
'Een vrij bekende game', zegt hij als ik niet direct antwoord. Het is niet onbescheiden bedoeld, geloof ik, in alles wat hij vertelt klinkt door dat hij trots is. Wil hij dat ik vraag om welk spel het dan precies gaat? Tot dit moment is zijn discretie volstrekt vanzelfsprekend geweest en had hij, voor zover ik het begreep, alles zo goed en zo kwaad als het ging proberen uit te leggen aan de hand van hypothetische voorbeelden. En daarbovenop: hoeveel populaire games ken ik überhaupt? Fortnite en Candy Crush, gta en Football Manager. Is Football Manager nog steeds populair? Call of Duty heeft sinds het op de markt kwam meer geld in het laatje gebracht dan de hele Marvel Cinematic Universe bij elkaar, hoorde ik pas. Zou zoiets dan hier in Amsterdam draaien? Nee toch zeker? Of juist wel? Eielts is alweer doorgelopen.
Hij vertelt honderduit over Equinix, het bedrijf waar hij directeur Benelux is, en over deze locatie in het Science Park in Amsterdam. Equinix, zegt hij, is wereldwijd een van de grootste spelers. Maar het gaat dan niet om de opslag van data maar om iets als een hub-functie. Om het faciliteren van een vlekkeloze communicatie tussen allerlei partijen. Een bedrijf als Uber moet niet alleen met chauffeurs en klanten communiceren, maar ook in realtime informatie uitwisselen met Google Maps over de route en met financiële dienstverleners over de autorisatie van betalingen. Dat soort dingen.
Hij vertelt over de voordelen van schaalvergroting en over de manieren waarop het allemaal duurzamer kan. Over het koelsysteem dat werkt op basis van ondergrondse waterreservoirs, over de restwarmte die naar plekken kan worden afgevoerd waar zulke warmte juist welkom is. Over de noodgeneratoren die slechts één keer hun nut moesten bewijzen, toen de stroom in half Nederland eruit lag, maar die, omdat ze toch iedere maand moeten worden getest, nu gaan proefdraaien op biodiesel. Het heeft iets aanstekelijks, zijn opgewektheid.
'We moeten helaas best veel reizen', zegt hij. 'En als ik dan kijk naar de luchtvaartindustrie, dan vind ik het allemaal lastig te begrijpen. Er is amper innovatie en er wordt bijna niks belast.' In zijn eigen sector is de knop wel om, zegt hij. Het streven binnen een paar jaar volledig op groene stroom te draaien is voor de meeste partijen vanzelfsprekend, zeker in Nederland. Sommige mensen willen vanuit een intrinsieke motivatie het juiste doen. Anderen zien dat aan energiegebruik een prijskaartje hangt. En weer anderen willen voldoen aan regelgeving die aan de horizon opdoemt.
Het enige moment waarop hij tijdens de rondleiding even stilvalt is wanneer hij zelf een voorstelling probeert te maken van de schaal van de hele onderneming en de duizelingwekkende snelheid waarmee de ontwikkelingen zijn gegaan. Hij staat voor een kast pal achter die waar de mysterieuze game draait, als hij zegt: 'Die gele kabeltjes, nog niet zo lang geleden ging daar tien MB doorheen. Nu is het honderd GB.' Het klinkt alsof hij tegelijkertijd heel precies weet wat dat betekent en het toch ook zelf maar half kan geloven. Die dubbelheid voel ik ook. Want hoewel het voor wie niet weet wat hij precies ziet allemaal toch watunderwhelmingis, is het zodra je probeert je er een voorstelling van te maken totaal overdonderend.
De cloud is een metafoor.Een woord dat moest helpen bij het maken van een voorstelling van de fysieke werkelijkheid heeft van de weeromstuit diezelfde fysieke werkelijkheid uit onze gedachten verdreven. We zijn het langzaam weer gaan begrijpen. Dat het internet, dat altijd en overal is, niet iets is wat als onzichtbare druppeltjes om ons heen in de lucht hangt. Dat alles waar we het over hebben als we over de digitale wereld praten zich ergens bevindt, of zelfs op heel veel plekken tegelijk. We zijn gaan begrijpen dat het een fysieke infrastructuur betreft. Een duizelingwekkende hoeveelheid microchips en de kabels waarmee ze aan elkaar verbonden zijn. Dat alles wat we online doen en laten - en ook steeds meer van wat we in de echte wereld doen en laten - op de een of andere manier door anonieme gebouwen zonder ramen langs de ringweg loopt. En langzaam maar zeker dringt door dat de prijs die we voor die heerlijke nieuwe wereld betalen niet beperkt blijft tot bijvoorbeeld privacyvraagstukken of de economische ontwrichting waarvoor, zoals altijd, aan de onderkant van de arbeidsmarkt de prijs wordt betaald.
Een collega stuurde een mailtje door waarin iemand van eencreative agencyvroeg of ze een eerder bericht goed had ontvangen. De reden dat ze het doorstuurde was dat er onder aan het bericht alsfootereen plaatje was bijgevoegd. Op de plek waar je tot een paar jaar geleden nog regelmatig werd aangespoord om het betreffende bericht niet te printen wanneer daar geen belangwekkende aanleiding toe was - wie waren in vredesnaam die mensen die dat wel deden? Boomers? - stond nu het verzoek om het bericht 'indien mogelijk' te verwijderen. '1 mail met een bijlage van 1 MB stoot 11 gram CO2 uit. Dat is net zoveel als een plastic tasje.'
Ik las het en ik voelde de boomer in mij ontwaken. Ik voelde hoe hij zich uitstrekte en zich opmaakte voor weer een nieuwe dag waarop hij fluitend door het leven banjerde en overal klokken hoorde luiden maar inblissful ignoranceverkeerde over de precieze locatie van al die klepels. Ik dacht aan de tienduizenden mailtjes in mijn verschillende inboxen. En toen ook aan hoe ik een veelvoud daarvan aan foto's achter me aansleepte in de cloud, een wolk die in mijn verbeelding opeens niet langer wit van kleur was, maar bijkans zwart van nog niet gevallen regen. Die foto's, stuk voor stuk veel zwaarder dan zo'n onbeduidend mailtje, werden in realtime gesynchroniseerd tussen maar liefst vierdevices.Het begon me te duizelen. Ik dacht aan de tienduizenden plastic tasjes die ik dag in dag uit met me meezeulde. Ik zag opeens voor me hoe ze mijn huis hadden overgenomen. De deur die nog maar amper openging. De trap die ermee bezaaid lag. De bergen in de keuken en op de bank. De wanhoop in de ogen van mijn kinderen. Pap,what the fuckis dit? De uitleg die ik ze schuldig moest blijven.
'Denk na voor jepost, share,oflikeklikt.' Het stond een paar weken nadat de collega het mailtje doorstuurde boven een opinieartikel in deNRC. De ultieme clickbait, in zekere zin. Er werd op sociale media hier en daar lacherig over gedaan: check deze luddieten! Maar de jonge kunstenaars die het stuk hadden geschreven hadden natuurlijk gelijk: het zou beter zijn als we nadachten voordat we iets deden. Ze hadden e-missions. nl ontwikkeld om een en ander inzichtelijk te maken. Door bijvoorbeeld dertig keer per dag iets te googelen, iets meer dan gemiddeld, veroorzaak ik, zolang ik de auto-complete functie van de zoekmachine niet heb uitgeschakeld, op jaarbasis 493 kWh aan energieverbruik. Volgens het rekenmodel dat de site hanteert moet ik om dat te compenseren 27 bomen planten.
Uit een rapport van het World Economic Forum uit 2019: op een enkele dag produceren we meer dan veertig keer zoveel bits aan data als dat er waarneembare sterren zijn in het universum: 44 zetabytes. Debreak down:500 miljoen tweets, 5 miljard zoekopdrachten, 65 miljard WhatsApp-berichten, 294 miljard e-mails. En ga zo maar door.
Uit deLondon Review of Books: 'Generating the electricity to get just one ad to appear on your screen can produce a puff of carbon dioxide sufficiently large that, if it were cigarette smoke, you would be able to see it.'Een enkele advertentie opdissen voor een enkel paar ogen kost, schrijft Donald MacKenzie, gemiddeld tussen een tiende pint en een volledige pint aan CO2. Hoeveel advertenties er dagelijks te zien zijn is onmogelijk met zekerheid te zeggen, maar er zijn schattingen die het getal rond de vierhonderd miljard leggen.
Niet veel later verscheen er een artikel, opnieuw in deNRC,met onder meer de cijfers die je na wat rondwroeten al gauw overal ziet opduiken. Dat om en nabij de vier procent van onze totale uitstoot van broeikasgassen kan worden toegeschreven aan ons digitale leven. Dat het daarbij om een schatting gaat omdat transparantie nergens de norm is en er daarom weinig met zekerheid valt te zeggen. Dat als die vier procent als een betrekkelijk bescheiden aandeel klinkt, je moet beseffen dat het meer is dan het aandeel van de luchtvaartindustrie. Dat er onderzoekers zijn die inschatten dat het aandeel de komende jaren kan gaan oplopen tot maar liefst veertien procent. Dat MIT berekende dat 'de computerkracht die nodig is om een miljard zelfrijdende auto's dagelijks een uur te laten rijden, voor evenveel uitstoot zorgt als alle datacentra in de wereld nu gebruiken. En dat is weer evenveel als de totale uitstoot van Argentinië.' (Dit klinkt behoorlijk dramatisch, maar is het heel gek om te vermoeden dat een onuitputtelijke hoeveelheid energie uit schone bronnen momenteel een realistischer toekomstperspectief is dan één miljard zelfrijdende auto's op de weg.)
Tijdens een reeks korte presentatiesover AI voor Delftse PhD-studenten komt er een slide voorbij waarop het aantal parameters in belangrijke 'grote modellen' sinds 2012 op een rijtje is gezet.
AlexNet: 60.000.000 ELMo: 94.000.000 Megatron Turing NLG: 530.000.000.000 ChatGPT4: ~100.000.000.000.000
Dat is niet alleen een indicatie van hoe explosief we ons de groei van zulke modellen moeten voorstellen. Het zegt ook iets over wat er op dit moment gebeurt. ChatGPT4 is ook voor mensen die bereid zijn er maandelijks een behoorlijk bedrag voor te betalen slechts beperkt toegankelijk. Dat komt doordat een gesprek met ChatGPT tot wel duizend keer zoveel kan kosten als een simpele zoekopdracht die wellicht dezelfde informatie oplevert. In een artikel over de race om de markt waarin AI-ontwikkelaars momenteel zijn verwikkeld, beschrijftThe Washington Posthoe alleen de zakken van de allergrootste techbedrijven diep genoeg lijken te zijn. En zelfs voor die bedrijven zijn de geavanceerdere en betrouwbaardere modellen simpelweg te duur om mensen vrijuit mee te laten experimenteren. Er wordt ingeschat dat alleen al ChatGPT in de maand januari evenveel energie heeft verbruikt als een middelgrote stad.
Een andere slide vergelijkt de klimaatafdruk van het trainen van een enkel AI-model met die van de productie van vijf personenauto's en alles wat ze gedurende hun leven op de weg verder nog uitstoten. 'Pin me er niet op vast, maar ik geloof dat dertig ChatGPT-query'seen halve liter water in een datacenter doen verdampen, of iets dergelijks', fluistert de man naast me.
Het begint me alweer te duizelen. Zo eenvoudig is het om geen vliegticket te boeken of in de supermarkt de wat minder glimmende Nederlandse appels uit het schap te pakken, zo lastig is het om je een voorstelling te maken van een doordachter digitaal leven. Het is alsof de machine je gedrag direct in een mist doet veranderen, een mist die op zoveel plekken neerdaalt dat het zinloos lijkt er al te lang bij stil te staan. Goed, het is misschien toch zinvol om je uit te schrijven voor al die nieuwsbrieven die je hooguit half leest, ook al weet je dat je de mensen die ze schrijven daarmee pijn zal doen. En het is logisch om door een kookboek te bladeren in plaats van je heil bij ChatGPT te zoeken omdat je nog een paar tomaten, een wortel en wat bleekselderij hebt rondslingeren en geen zin hebt om zelf te bedenken wat je daarmee zoal kunt maken. Maar of je nu wel of niet op het YouTube-filmpje drukt: het algoritme vertaalt zowel het een als het ander naar data die tot in lengte van dagen worden herkauwd om de juiste advertenties op je scherm te toveren.
Dan zegt een van de sprekers, een jonge Franse vrouw wier onderzoek draait om de vraag hoe software efficiënter kan worden ingericht, iets wat opklinkt als een heldere toon te midden van heel veel ruis.'We need to be putting human intelligence first.'Het is belangrijk om zelf te blijven nadenken voordat je het de machine voor je laat doen.
Het klinkt zo logisch: bezint eer ge begint. Weet wat de prijs is die je betaalt voor gemak. Maar ja, de meest winstgevende ondernemingen zijn altijd al diegene die de werkelijke prijs die wordt betaald voor hun product weten te verhullen.
Een paar dagen eerderheeft Roel Dobbe verteld hoe hij aankijkt tegen de huidige hype rond kunstmatige intelligentie. Dobbe, nuassistent professoraan de TU Delft maar eerder verbonden aan het AI Now Institute in New York, heeft niet alleen de indruk dat Silicon Valley na een periode van krimp en ontslagrondes weer op zoek is naar nieuw talent en nieuwe verdienmodellen - en dan vooral naar nieuwe manieren om grote organisaties dieper te vervlechten met de infrastructuur van Big Tech (daarom is er nu zo'n enormepushom al die nieuwe modellen te integreren in clouddiensten). Hij zegt ook dat, en ik parafraseer, de roep om regelgeving vanuit Silicon Valley hem vals in de oren klinkt en dat het goed is om te beseffen waar die roep om regelgeving wel en niet om draait.
Ik dacht dat hij bedoelde dat men niet zelf morele keuzes durft te maken op het moment dat de concurrentie wellicht minder scrupules erop na zou kunnen houden, maar dat is het niet. Het gaat telkens over de gevolgen van eengeneral AIin een ingebeelde toekomst. Het gaat bij die roep om regelgeving nooit over de reële problemen in het hier en nu, zoals de onvoorstelbare hoeveelheid energie die wordt gebruikt en de gevolgen daarvan voor het klimaat. In Europa, zegt hij, is wetgeving in ontwikkeling waarin wel iets als eenenvironmental assessmentvoor AI-systemen terecht lijkt te komen, maar dat gaat nog niet over de hele digitale infrastructuurachterAI-systemen.
Het wantrouwen van Dobbe maakt inIs AI Good for the Planet(2022) van Benedetta Brevini, verbonden aan de universiteit van Sidney en de London School of Economics, plaats voor ongegeneerde vijandigheid. Brevini zet uiteen hoe we volgens haar ziende blind zijn als het op AI en de klimaatcrisis aankomt. Er is zoals inmiddels duidelijk moge zijn allereerst het probleem van constant toenemend energiegebruik om de rekenkracht te leveren die nodig is om steeds grotere hoeveelheden data te overzien en de algoritmen te trainen die erop worden losgelaten, en zelfs als dat groene energie is gaat dat ten koste van andere dingen die van groene energie hadden kunnen worden voorzien.
Maar daarnaast wordt AI ook ingezet om 'uberconsumptie' aan te jagen. Want hoeveel efficiënter de processen ook worden, het gevaar van een rebound-effect ligt altijd op de loer. We willen steeds meer. Of nu ja, er wordt ons steeds meer aangeboden en we nemen het dankbaar in ontvangst. Grotere schermen, meer content in een almaar duizelingwekkender kwaliteit, overal en altijd op afroep beschikbaar. Als het even kan in meer kleuren dan het menselijk oog kan waarnemen. Al die consumptie genereert op haar beurt weer nieuwe stromen aan data. Het vergt enorme hoeveelheid kostbare grondstoffen die voor een deel na verloop van tijd ook weer worden afgedankt. En,last but not least:AI wordt agressief aan de man gebracht in de extractieve industrie. Want hoewel de technologie aan het grote publiek wordt verkocht als iets wat door grotere efficiëntie een doorslaggevende rol kan spelen in het bestrijden van het klimaatprobleem, is de praktijk een andere: in de echte wereld worden de modellen gesleten aan oliebedrijven om in een steeds hoger tempo steeds meer fossiele brandstoffen uit de grond te halen.
Neem al die mooie voorspellingen met meer dan een korrel zout, zegt Brevini. Het uiteindelijke doel is, zoals altijd, winstmaximalisatie. Want dat is de wereld waarin we leven.'Instead of expecting AI to solve all society's problems, we should expect, as David Harvey (2005) puts it, that technology becomes "a prime mover" of capitalist growth. In other words, technological "fixes" have historically been developed to remove barriers to capital accumulation, not to address inequalities.'
We zijn, zegt Brevini, geneigd te denken dat nieuwe technologieën voortkomen uit onderzoek en experiment en dat ze vervolgens, als ze eenmaal tot wasdom zijn gekomen, de maatschappij waarin ze terechtkomen veranderen. Maar, zoals de Engelse cultuurcriticus Raymond Williams al opmerkte:'Technology is always in a full sense social.'Of in Brevini's woorden:'Thus its development and usage are always shaped by the societal relations of the society in which it is adopted.'We moeten ons niet alleen afvragen wat de technologie voor ons gaat betekenen, we moeten ons vooral ook afvragen hoe onze huidige wereld de aard en verschijningsvorm van die toekomstige technologie dreigt te gaan bepalen.
Het was een vrijdagmiddagen de zon scheen zo vol overgave dat het welhaast leek of de zomer reeds was begonnen. Het was stil op de campus van Amsterdam Science Park. Op een picknicktafel zat een jongen in de zon een ander te knippen. Iets verderop zat een plukje internationale studenten dat elkaar leek te hebben gevonden in een gedeelde ontworteling. Maar verder in iedere windrichting niets of niemand, tussen de anonieme gebouwen een leegte zo ver het oog reikte. Even waande ik me terug tussen de kasten in het datacentrum waarvandaan ik net was weggefietst. Dezelfde aanwezige afwezigheid van het menselijk leven - of zoiets, ik kon het niet helemaal onder woorden brengen. Waar was iedereen gebleven? Lagen ze op het strand? Of reden ze in een Uber?
Op mijn telefoon was een bericht binnengekomen over een tweedehands boek dat ik had gekocht. Het vierde mailtje al naar aanleiding van die ene bestelling. De vervoerder wilde me eraan herinneren dat het op milieuvriendelijke wijze zou worden bezorgd. Ik dacht aan alle microchips die ik met mijn ene impulsaankoop aan het rekenen had gezet en ik dacht aan iets wat de Engelse wetenschapshistoricus en schrijver Daisy Hildyard een paar jaar geleden schreef over hoe we in feite allemaal over twee lichamen beschikken. Het eerste is het lichaam waarin we leven, het lichaam dat wordt omlijnd door onze huid en ons haar. Het tweede is minder vormvast maar daarmee niet minder echt. Het is ons letterlijke, fysieke en biologische bestaan. Het tweede lichaam is overal aanwezig daar waar het handelen van ons eerste lichaam gevolgen heeft. Het tweede lichaam is'the global presence of the individual body'.Want zelfs als we, Pascal indachtig, gewoon in onze kamer blijven zitten, dan nog maken we er ver weg een zooitje van.
Op Twitter zag ik hoe een lokaal dagblad automatisch berichten was gaan genereren over de mate waarin het sterftecijfer in iedere gemeente in het verspreidingsgebied afweek van het landelijk gemiddelde. Voor wie? Waarom? Ik drukte de app weg en dacht aan iets wat een onderzoeker die werkte aan een rapport over dit alles voor de Verenigde Naties tegen deNRChad gezegd. Dat het allemaal begon bij het besef dat er zoiets bestond als een digitale voetafdruk. Ik snapte wat hij bedoelde, maar had toch ook gedacht dat het als een zwaktebod klonk. Vooral omdat mensen in de hoop op bewustwording voortdurend worden aangesproken als consument, wat me als een heilloze weg toeschijnt. Iemand die op die wijze wordt gereduceerd tot consument zal uiteindelijk altijd iemand zijn die consumeert en nooit iemand die niet consumeert.
Het individuele verlangen de wereld volledig ongerept achter te laten heeft iets infantiels. Het lijkt vooral een verlangen naar de eigen onschuld in een wereld die ons dwingt te leven met de wetenschap dat wij de soort zijn die haar geweld aandoet en haar aangezicht onherkenbaar verandert. We moeten leven met het besef dat de betekenis van ons individuele handelen wegvalt tegen dat van het onverschillige collectief. Maar de zilveren rand rond die donkere wolk is dat veranderingen die worden afgedwongen door een wakker geschud collectief altijd in staat zullen zijn om ons hoopvol te stemmen.