Oversekste spelletjes Serie English Teacher

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
De Amerikaan Brian Jordan Alvarez heeft metEnglish Teachereen verrassend klassieke en tóch onvoorspelbare sitcom gemaakt. In de serie met een highschool als decor wordt continu het tapijt onder de kijker vandaan getrokken.
Evan Marquez wordt ophet matje geroepen door de directeur van de highschool in Austin, Texas, waar hij leraar Engels is. Een van de ouders van zijn leerlingen heeft een officiële klacht tegen hem ingediend en er wordt een onderzoek naar hem ingesteld. Wat heeft Evan misdaan? Hij is homoseksueel, en hij heeft zijn vriend op school een kus gegeven. De directeur vindt dat natuurlijk ook geen probleem, zegt hij, maar hij staat machteloos: de moeder in kwestie is een van de grote donateurs van de school.
Toen dit gebeurde, ergens halverwege de eerste aflevering vanEnglish Teacher,dacht ik: nu staan alle schaakstukken op tafel, dit wordt het verhaal dat zich de komende acht afleveringen gaat voltrekken.
De rest van die eerste aflevering zien we Evan worstelen. Hij probeert een genuanceerde verklaring te schrijven, een waarmee hij zijn baan kan behouden zonder zich te verontschuldigen voor zijn geaardheid. 'Zeg gewoon dat je het doelwit van intimidatie bent omdat je een trotse gay man bent',adviseert de politiek-incorrecte gymleraar Mark. 'Maar zo trots ben ik niet', antwoordt Evan.
In gesprek met de leerlingen uit zijn klas blijkt het nog complexer. 'Zeg gewoon dat ze je aanvallen omdat je hispanic bent en dat ze, zeg maar, een racistische agenda hebben', zegt een van hen. 'Je bent gay, je bent hispanic, dit is eenslam dunk',voegt een ander toe. 'Gay telt niet meer, en hij praat sowieso als een witte heteroman', zegt een derde.
De scènes zitten vol kleine grapjes, veelbetekenende blikken en razendsnelle dialogen die je het gevoel geven dat je het nog een keer zou moeten bekijken om het allemaal mee te krijgen. Maar diep vanbinnen voelde ik ook de vrees dat het weleens voorspelbaar zou kunnen worden. Ik dacht de rest van het seizoen al te kunnen uittekenen, dat deze situatie een slepende affaire zou worden waarvan we elk detail en perspectief te zien zouden krijgen, dat dit een serie zou worden over de absurditeiten van de Amerikaanse cultuuroorlog, teruggebracht tot het formaat van een highschool. De conclusie van het onderzoek naar Evan zouden we uiteraard pas in aflevering acht te zien krijgen, want zo wordt de aandacht tegenwoordig nu eenmaal vastgehouden.
Maar dan, als Evan aan het einde van de aflevering eindelijk weet wat hij van de situatie vindt en hij de laatste versie van zijn verklaring overhandigt aan de directeur, hoort hij dat de klacht alweer is ingetrokken. We krijgen de klagende moeder niet eens te zien, de kous is alweer af. De directeur steekt de verklaring, waar Evan de hele aflevering op heeft gezwoegd zo, hop, in de shredder.
Mensen die te veel op hun telefoon zitten kunnen Evan Marquez herkennen. Hij wordt gespeeld door Brian Jordan Alvarez, die naast hoofdrolspeler, schrijver en executive producer vanEnglish Teacherook 'online fenomeen' is.Op Instagram en TikTok schiep Alvarez de afgelopen jaren een compleet eigen universum aan personages. De magie daarvan laat zich lastig samenvatten. Het is een specifieke, punchlineloze vorm van comedy, maar het komt erop neer dat hij met behulp van gezichts- en stemvervormende filters allerlei wereldvreemde types tegen de selfiecamera laat praten.
Een yogalerares die op licht dreigende toon zweverige cursussen probeert te verkopen, een uitwisselingsstudent die in buitengewoon gebrekkig Engels vertelt over zijn stage (zijn'internshit')bij een groot bedrijf, en TJ Mack, een simpele man met een rond hoofd en een mond die de helft van zijn gezicht beslaat, die voor zijn telefoon a capella liedjes improviseert over de bezigheden in zijn eenvoudige leven, zoals zitten('sitting is the opposite of standing')en binnen zijn('everybody wanna be outside, but I am inside').
Het liedje over zitten ging vorige zomer viraal, waarna Amerikaanse media over elkaar heen buitelden om 'het fenomeen Brian Jordan Alvarez' te duiden. Als volger gunde ik hem de erkenning, maar alle stukken leken ook het punt te missen: dat er niet zoveel te duiden valt aan een liedje over zitten. Alvarez' typetjes lijken vaak ter plekke bedacht, gewoon voor de lol. De magie is eerder dat hij dat zo achteloos kan, zo haarfijn de taal en belevingswereld van allerlei absurde personages improviseren.
De aankondiging die kort daarna volgde, dat Alvarez een serie mocht gaan maken, stemde wat dat betreft eerder beducht dan hoopvol. Televisiestudio's geven internetsensaties die online al een publiek hebben gevonden wel vaker een kans, maar de enige zekerheid die ze krijgen is dat wat grappig is online, zelden te kopiëren is op televisie. De reden datEnglish Teacherwel slaagt, is dat ze dat niet eens proberen.
Het is typerend voorde onmodieuze onvoorspelbaarheid die op alle fronten inEnglish Teacherzit. In de afgelopen jaren probeerden series alsBarry, AtlantaenSuccessionhet comedygenre te ontstijgen, maar dit is een verrassend klassieke sitcom, met verhaallijnen die aan het eind van de aflevering alweer voorbij zijn. Ook de highschool als setting is niet nieuw - in wanhopige pogingen om jongeren te bereiken zie je het vaker - maar het grappige is dat de leerlingen in deze serie amper een rol spelen, en dat de schrijvers ook niet pretenderen ze te begrijpen.
Het gaat over de leraren, en de comedy zit in hun pogingen zich tot al die grillige kinderen te verhouden. 'Ze zijn minder woke dit jaar', zegt Evan tegen zijn beste vriendin, geschiedenisleraar Gwen. 'Ze zijn helemaal rond gegaan en weer terug bij het begin', beaamt zij. 'Ik moest beide kanten van de Spaanse inquisitie laten zien.' Tegelijkertijd valt er geen peil te trekken op die leerlingen, steeds als je ze denkt te begrijpen hebben ze alweer een andere mening.
Minstens zo onvoorspelbaar zijn de leraren zelf. Als in de derde aflevering een van zijn leerlingen zichzelf diagnosticeert met'asymptomatic Tourette's'- 'het is zeg maar als Tourette's syndroom, met de tics en het lijden, ja? Maar dan zonder de symptomen' - is het juist Evan die zich hardop afvraagt of dat niet totale onzin is. Een aflevering later speelt hij weer heel fanatiek het morele geweten door zijn best te doen degun clubvan de school te laten verbieden.
In de acht afleveringen gaat het over gepolariseerde onderwerpen als homo-acceptatie, mentale gezondheid, wapenveiligheid, en steeds staan de personages in onverwachte configuraties tegenover elkaar. De onderwerpen worden serieus genomen, en bespot, maar de discussies worden zelden beslecht.English Teacheris een serie waarin personages hard hun best doen om tot een genuanceerde moreel standpunt te komen, om die vervolgens in de shredder te zien verdwijnen.
Ook dat is onmodieus: een serie die laat zien dat je in theorie wel het juiste antwoord kunt hebben, maar dat de praktijk daar vaak geen boodschap aan heeft. Wat dat betreft is de middelbare school het perfecte decor: voor velen is het de laatste keer in hun leven dat ze zich dagelijks moeten verhouden tot mensen die wezenlijk anders zijn en denken. Wat je allemaal ook vindt, je hebt het maar uit te zoeken met elkaar.
Het is ook opvallenddat Brian Jordan Alvarez weliswaar de hoofdrol speelt in zijn eigen serie, maar dat hij zichzelf ook het minst grappige personage heeft gemaakt. Evan zucht veel, is vaak onnodig star en principieel. Zijn collega's zijn de vrolijke gekken die de boel luchtig houden.
Meerdere keren zijn het zelfs de gastrollen die de show mogen komen stelen. In de tweede aflevering speelt de bekende dragqueen Trixie Mattel de armoedige dragqueen Shazam, die is uitgenodigd om het footballteam van de school uit te leggen wat een goede dragperformance is, maar die uiteindelijk ook printers en hun bedrading uit het computerlokaal blijkt te stelen. In een aflevering over een schoolreis speelt Andrene Ward-Hammond een moeder die zich grote zorgen maakt over alle oversekste spelletjes die de leerlingen met elkaar zouden spelen als je niet oplet. Ze vertelt over'Stone face',een spel waarin een groep jongens aan een tafel zit, en een meisje onder de tafel een van hen moet pijpen. De jongen moet zijn gezicht in de plooi zien te houden, een stone face. Niemand heeft ooit van dit spel gehoord, het komt niet meer voorbij in de aflevering, maar als de moeder in kwestie vervolgens ongevraagd blijft vertellen over spellen met namen als'No loads refused cum dump'en'Reverse glory hole',begin je te vermoeden wat er aan de hand is.
Later in de serie duikt de klagende moeder van het begin opeens weer op. Ze heeft opnieuw een klacht ingediend, ditmaal omdat Evan zijn leerlingen te lage cijfers heeft gegeven. Evans verdediging is dat ze de opdracht ook slecht gemaakt hebben: 'Een van de essays begon gewoon met "hey".' Maar deze keer moet hij de moeder toch echt zelf onder ogen komen, in het restaurant waarvan ze de uitbater is.
Wat volgt is een wervelwind. Voor het eerst krijgen we deze moeder te zien, Linda Harrison, een vrouw die razendsnel praat met eensouthern drawl,en van wie het onmogelijk te bepalen is of ze nou aardig is of doodeng. Tussen twee vriendelijke zinnen snauwt ze naadloos het restaurantpersoneel af, of vertelt ze over nieuwe gerechten op het menu. Het was in deze scène dat de serie plotseling klikte. Jarenlang had Brian Jordan Alvarez in zijn eentje met een telefoon dit soort licht krankzinnige mensen geïmproviseerd, en nu zat hij tegenover ze aan tafel.
Evan is verbijsterd door Linda Harrison, en als hij voorzichtig zijn standpunt uitlegt is ze ook begripvoller en meegaander dan hij verwachtte. Na deze scène wordt het tapijt uiteraard nog een paar keer onder je vandaan getrokken, maar voor even was deze interactieEnglish Teacherin het klein. Linda Harrison zegt het in één zin die alleen Alvarez zou kunnen verzinnen:'You, me, water, bridge.'
Het eerste seizoen vanEnglish Teacheris nu te zien op Disney+
Genuanceerde morele standpunten van de personages verdwijnen zo weer in de shredder