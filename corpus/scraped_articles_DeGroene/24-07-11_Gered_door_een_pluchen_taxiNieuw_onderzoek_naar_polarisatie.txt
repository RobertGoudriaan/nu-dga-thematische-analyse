Gered door een pluchen taxi Nieuw onderzoek naar polarisatie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Hoe ga je om met mensen die qua politieke opvattingen mijlenver van je af staan? Zoek je naar overeenkomsten of ga je elkaar uit de weg? Wetenschappelijk onderzoek naar polarisatie biedt nieuwe aanknopingspunten.
Al maanden vlogen de mails,apps en Instagramberichten over en weer. Onze nanny V. uit New York kwam ons bezoeken in Amsterdam, samen met haar kersverse echtgenoot, een goedzakkige, iets te zware politieman. Met tassen vol cadeautjes arriveerden ze op Schiphol. Precies de juiste make-up-frutsels voor mijn dochters, een blauwe stropdas voor mijn man en een zorgvuldig afgedrukte foto van mijn pas overleden moeder in een fotolijst. Ze namen zelfs een pluchen New Yorkse, gele taxi met piepgeluidjes mee voor onze hond. Werkelijk alles vonden ze leuk aan Amsterdam, ze hadden geen specifieke to-dolijst en waren goedgemutst. Kortom: de perfecte gasten.
Op zeventienjarige leeftijd kwam V. naar New York om geld te verdienen voor haar familie en zes jaar later kwam ze bij ons. Ik besprak destijds alles met haar: ruzie met haar moeder in Peru, 'gedoe' met vriendjes, medische vragen. Ik beschouwde haar als een soort vierde kind. Wat was mijn vreugde dan ook groot toen ze mij een foto stuurde van haar Amerikaanse paspoort. Eindelijk!
Toen Barack Obama werd gekozen voor een tweede termijn ging dat, tussen ons, geruisloos voorbij. We waren beiden buitenlanders in New York, we maakten vaak grapjes over hysterische Amerikanen en onze gesprekken beperkten zich vooral tot het huiselijke.
In Amsterdam traden we echter, op hun instigatie, al snel buiten alle huis-, tuin- en keukenpaden. In New York werden immigranten 'gefêteerd op luxe-hotels', kregen ze 'creditcards ter vrije besteding', allemaal als 'toekomstig stemvee voor de Democratische Partij'. V. was nog feller dan haar echtgenoot. Alles was de schuld van wereldvreemde Democraten. Maar wat hen nog het meest dwars zat waren de 'ondankbare immigranten'. Want die werden in de watten gelegd, terwijl zij zelf hard moesten werken. Ook kregen 'politieagenten voortdurend overal de schuld van, terwijl die nu juist elke dag hun leven in de waagschaal stelden. Maar hoorde je daar ooit iets over? Nee, Black Lives Matter is alles wat de klok slaat. Hoe zit het met de levens van politieagenten?'
Binnen een paar uur waren we verstrikt geraakt in een web van complottheorieën, waarbij de immigrant als grote zondebok werd aangewezen. En dat terwijl V. nog maar net haar eigen paspoort had gekregen. (Dit staat bekend als het 'ophaalpoort-effect': sommige immigranten keren zich na hun naturalisatie extra fel tegen het binnenlaten van nieuwe immigranten.)
Mijn man en ik deden ons uiterste best om het gesprek weg te leiden van politiek, want het was duidelijk dat een zinnige discussie onmogelijk was; er was geen enkele overeenstemming over de waarheid. We wonen niet eens in hetzelfde land en toch was een politiek gesprek tussen ons onmogelijk. Waar V. en ik vroeger misschien best verschillende opvattingen hadden, werden die verschillen nooit relevant voor onze relatie. Nu vroeg ik me af hoe we de dagen zouden doorkomen.
Steeds vaker ervaren mensendergelijke gevoelens van onmacht. Driekwart van de Nederlanders denkt dat de polarisatie toeneemt, zo bleek uit een recent onderzoek van het Sociaal en Cultureel Planbureau. Ze denken daarbij aan 'verslechterde omgangsvormen en verharding in het politieke en publieke debat'. Ook ergeren ze zich aan uitingen die zij als 'extreem of radicaal ervaren'.
Ik praat erover met cognitief psycholoog Marte Otten, die zich aan de Universiteit van Amsterdam bezighoudt met polarisatie. 'We weten dat mensen geen passieve verwerkers van informatie zijn', legt zij uit. 'We hebben allerlei hypothesen over hoe de wereld eruitziet en we gaan daar direct mee aan de slag. Als jij een voorspelling doet en je toetst die aan de buitenwereld, dan is er veel ruimte om die waarneming zelf te vormen. We maken allerlei categorieën en we hebben ideeën over de wereld; wat we vervolgens waarnemen proppen we in die categorieen en ideeën.'
Dat is niet altijd fout. Maar als aannames en vooroordelen waarnemingen zelf kunnen beïnvloeden, dan zet dit de deur open naar het griezelige idee dat mensen met verschillende aannames en vooroordelen ook daadwerkelijk een andere wereldzien. Otten vroeg zich af hoe dit precies werkt. 'Als de mens een soort voorspellend model is, waarbij elke perceptie leidt tot een voorspelling over wat daarna komt, dan is het logisch dat vooroordelen daarbij een rol spelen. Maar ik wilde weten of de perceptie zélf al wordt beïnvloed door sociale kennis zoals vooroordelen en stereotypen. Als onze perceptie van de werkelijkheid zelf namelijk anders is, dan lijkt het einde zoek. Beangstigend, maar daarom ook juist heel interessant om te onderzoeken', zegt Otten. Een beroemd experiment is de zogenaamdegun/tool-taak waarbij deelnemers plaatjes te zien krijgen van ofwel een stuk gereedschap ofwel een wapen. Vlak voordat ze de plaatjes moeten bekijken, zien ze kort een wit of zwart gezicht. De deelnemers krijgen te horen dat deze gezichten niets te maken hebben met het identificeren van het object. Toch blijkt keer op keer dat mensen die net een zwart gezicht hebben gezien sneller een wapen detecteren, en vaker het stuk gereedschap onterecht classificeren als wapen.
'Wij hebben deze test gerepliceerd om te onderzoeken of deelnemers op basis van stereotypen de werkelijkheid zélf ook echt anders zien. Bij een onbewuste associatie tussen zwarte mannen en geweld,zieje dan ook eerder de wapens?' Als Otten het heeft over 'zien', dan bedoelt ze dit letterlijk. 'De eerste stap is dat informatie op het netvlies binnenkomt om daarna te worden doorgeleid naar de visuele systemen in de hersenen waar de visuele ervaring ontstaat.'
Het bepalen wanneer de informatie het bewustzijn binnenkomt gebeurt met behulp van zogenaamdecontinuous flash suppression. 'Tijdens de test stellen we deelnemers in de ene helft van hun gezichtsveld bloot aan het plaatje terwijl we op de andere helft een flikkerend abstract Mondriaan-achtig patroon laten zien. In zo'n opstelling zijn mensen zich alleen bewust van de flikkerende Mondriaan. Ze zien het wapen of gereedschap niet, hoewel dat object wel degelijk op het netvlies landt. Vervolgens draaien we de flikkerende Mondriaan langzaam uit. Hierdoor ontstaat een overgangspunt waarop mensen zich bewust worden van het gereedschap of het wapen. Zo kunnen we exact meten hoe makkelijk of moeilijk bepaalde informatie ons bewustzijn binnenkomt: als we de flikkerende Mondriaan maar een heel klein beetje hoeven weg te draaien, dan geeft dat aan dat ons bewustzijn genoeg heeft aan subtiele visuele input om tot een ervaring te komen. Als we de flikkerende Mondriaan eerst helemaal onzichtbaar moeten maken voordat mensen het object zien, dan lijkt het erop dat er juist een flinke dosis visuele informatie nodig is.'
Op deze manier test Otten of stereotypen over huidskleur en wapens visuele verwerking beïnvloeden. Als die beïnvloeding er zou zijn, dan zouden bij deelnemers plaatjes van wapens eerder het bewustzijn moeten binnenkomen na het zien van een zwart gezicht, dan na het zien van een wit gezicht. Maar dat was dus niet het geval: de gezichten hadden geen invloed op de snelheid waarmee mensen zich bewust werden van de objecten. 'Gelukkig. Een hele geruststelling', lacht Otten.
Op het eerste gezicht lijkt het misschien onbelangrijk wanneer precies een beeld het bewustzijn binnenkomt, want uiteindelijk blijft het vooroordeel bestaan. Maar in de praktijk kan het wel degelijk uitmaken. 'Een paar seconden kunnen het verschil zijn.' Otten vertelt dat in een andere versie van dit experiment in de VS politieagenten die uitgebreid getraind waren in correct wapengebruik niet de neiging hadden om onschuldige objecten als wapens te identificeren. Hun keuzes om wel of niet te schieten in een computersimulatie was gedreven door wat ze echt zagen, niet door wat ze dachten te zien. 'Daarom is het belangrijk om dit te weten. Want als we samen een perceptuele realiteit delen, dan kun je er nog wat aan doen. Dan is er nog ruimte voor dit soort interventies.'
In de volksmond gebruiken wewoorden als polarisatie en segregatie door elkaar om een veelheid aan onwenselijke situaties mee aan te duiden, terwijl men in de omvangrijke wetenschappelijke literatuur hard probeert om de concepten en hun gradaties te onderscheiden. Meestal worden vijf verschillende vormen van polarisatie geïdentificeerd. Paul Dekker, hoogleraar Civil Society aan Tilburg University, beschrijft in de bundelPolitieke polarisatie in Nederlandeen veelgebruikte indeling, oplopend in sterkte.
Politieke polarisatie begint dan bij 'issuepolarisatie': met 'sterker tegengestelde opvattingen', terwijl in het sterkere geval vanalignment(uitlijning) deze tegenstellingen zich beginnen te 'verbreden' tot een 'ideologische polarisatie' waarbij verschillende onderwerpen met elkaar worden verbonden. Recentelijk valt hiervoor vaak de term pakketpolitiek. Als je je zorgen maakt om het klimaat, dan wil je waarschijnlijk ook asielzoekers verwelkomen en een hogere vermogensbelasting heffen. En als je je zorgen maakt om asielzoekers, dan wil je ook een gehaktbal kunnen eten en heeft het klimaat niet zo'n haast. Wanneer tegengestelde opvattingen vervolgens ook nog eens gaan 'samenvallen met sociale, economische en culturele verschillen' en mensen 'zowel ruimtelijk als organisatorisch bij elkaar terecht komen', dan hebben we het over de 'maatschappelijke verankering van politieke polarisatie'.
Dit is de situatie in de Verenigde Staten. In het geval van 'affectieve polarisatie' worden emoties ten opzichte van elkaar nóg sterker. 'Men wordt positiever over mensen met dezelfde opvattingen en gaat mensen met andere opvattingen sterker afwijzen, gevoelsmatig en ook moreel.' In het uiterste geval breiden tegenstellingen zich zo ver uit dat men ook verschillende zaken voor waar en werkelijk houdt: 'feitenpolarisatie'. Dit is precies waar wij ons met V. en haar politieagent bevonden.
Onze eerste respons bestond uit het stellen van veel vragen en het zoeken naar gemeenschappelijkheden. Zo vertelden zij over het grote gevaar waaraan politieagenten in New York blootstaan. Zijn moeder durft niet meer met de metro naar haar werk, omdat de criminaliteit de laatste jaren flink is toegenomen. Zijn gezin is opgegroeid op Manhattan, maar daar kunnen ze nu niet meer wonen. Veel te duur. Elke dag moet hij een lange afstand afleggen naar zijn werk. En omdat de burgemeester van New York de stad fietsvriendelijk wil maken ('weer zo'n linkse hobby!'), zijn de parkeerkosten de pan uit gerezen, zit de stad muurvast en kan hij niet meer met de auto. Terwijl het in de metro dus gevaarlijk is. We knikten begripvol. Toch bleven we ons afvragen of ze wel de juiste personen aansprakelijk stelden voor hun problemen. Want wat hadden immigranten hiermee te maken? En dat verhaal over de verwende migranten in luxe hotels met ongelimiteerde creditcards: was dit nu echt waar? 'Sommigen zeggen dat dit een complottheorie is', gaf V. toe.
Tevreden bedacht ik hoe goed het was om door te vragen. En gelukkig zijn wij buitenstaanders, dat zorgt voor een bepaalde openheid. In Amerika zelf praten veel Democraten en Republikeinen simpelweg niet meer met elkaar, in ieder geval niet over politiek. In Europa valt dit allemaal nog redelijk mee, bedacht ik, met in het achterhoofd de Duitse socioloog Steffen Mau. In zijn recente boekTrigger Points: Consensus and Conflict in Contemporary Societyschrijft Mau dat de meeste Europeanen zich dertig jaar geleden politiek in het midden positioneerden, en dat is nog altijd zo. Het zijn vooral de politici die als een soort 'polarisatieondernemers' verdeeldheid introduceren en vormgeven. Via emotionele triggerpoints buiten zij de polarisatiedynamiek uit. Na de Europese verkiezingen heeft dat politieke midden weliswaar standgehouden, maar de verschillen aan zowel rechter-als linkerzijde zijn wel degelijk groter geworden. Is dat allemaal het werk van politici die slim gebruikmaken van emotionele triggerpoints?
Zoals zo vaak in de wetenschap hangt het ervan af welke onderzoeken je erbij pakt. Een belangrijke vraag in het polarisatiedebat is in hoeverre verschillende groepen elkaar nog tegenkomen. Hoe groot zijn onze bubbels precies? Het grote schrikbeeld is de Amerikaanse samenleving. Al in 2004 beschreef de Amerikaanse journalist Bill Bishop'the big sort',tevens de naam van het boek dat hij vier jaar later publiceerde met socioloog en statisticus Robert Cushing. Bishop liet zien hoe Amerikanen zichzelf in de voorafgaande drie decennia hadden opgesplitst in aparte geografische, economische en politieke gemeenschappen. Hij wees toen al op het grote gevaar dat deze 'big sort' met zich meebrengt. Want hoe meer we leven in onze eigen bubbels, hoe meer kans er is op (gevaarlijke) polarisatie. Onbekend maakt (vaak) onbemind. De vraag is in hoeverre Nederland de Verenigde Staten achternagaat.
Segregatie werd van oudshergemeten op buurtniveau, waarbij de woonplek doorslaggevend is. Je kijkt dan naar een buurt en meet waar mensen met verschillende kenmerken (opleiding, inkomen, vermogen, politieke voorkeur, culturele achtergrond) wonen. Vervolgens concludeer je dat als ze gescheiden van elkaar wonen, ze elkaar ook niet vaak zullen tegenkomen. Er is in dit geval sprake van segregatie en dat maakt vervolgens het risico op polarisatie groter. De vraag is echter hoeveel informatie buurtonderzoek precies geeft over segregatie. Mensen kunnen immers in een heel gemengde buurt wonen, maar vervolgens toch elke dag heen en weer reizen naar hun niet zo gemengde werk en in hun privé-leven slechts met hun niet zo gemengde vrienden en familie omgaan. De sociale-netwerkbenadering is daarom een goede aanvulling op dergelijke geografische onderzoeken.
Yuliia Kazmina is promovenda Computational Social Science aan de Universiteit van Amsterdam en deed een dergelijk onderzoek in Nederland, waarbij ze sociaal-economische segregatie (op basis van inkomen) in kaart bracht. De sociale-netwerkbenadering is anders, omdat het geen segregatie in een geografisch gebied meet maar in 'netwerken van sociale mogelijkheden'. Kortom: een meting van segregatie op basis van sociaal kapitaal. Iedereen heeft relaties: met de mensen in het huishouden, met de buren, familieleden, collega's of schoolgenoten. Die relaties bepalen (onder andere) het individuele sociale netwerk. Als in jouw familie en op jouw school bijvoorbeeld veel mensen rondlopen die goed verdienen, dan heb je een grotere kans dat iemand in jouw netwerk jou op zeker moment kan helpen met het vinden van een goedbetaalde baan.
Het cbs weet wie je buren zijn, met wie je werkt, op welke school je zit, met wie je een huishouden vormt, wie je familieleden zijn, en hoeveel je verdient. Deze data zijn dus niet nieuw, maar wel de manier waarop de onderzoekers ze bestuderen. Eelke Heemskerk, hoogleraar sociale wetenschappen aan de Universiteit van Amsterdam, promotor van Kazmina en medeauteur van de studie, legt uit: 'We werken samen met het cbs en de Universiteit Leiden onder de naam Popnet. Normaal kun je, vanwege privacy, als onderzoeker niet zomaar bij de cbs-data. Terecht. Wij hebben daarom bij het cbs tijdelijk onze eigen faciliteiten en onderzoekers ondergebracht. Het cbs heeft namelijk een superbeveiligde omgeving en op die manier kunnen we de privacy van burgers waarborgen. Alle data zijn geanonimiseerd.' In de studie werd het sociale netwerk van 17,2 miljoen Nederlanders in kaart gebracht. 'Als al die individuen op vijf niveaus relaties hebben, dan heb je het over 1,3 miljard connecties. Daar heb je een computer met heel veel rekenkracht voor nodig', weet Kazmina.
De resultaten zijn opvallend. 'We vonden twee keer zo veel segregatie met dit model als in het normale onderzoek op basis van geografische data. Bovendien vonden we een hogere mate van segregatie in grotere steden, terwijl vaak wordt aangenomen dat juist in steden minder segregatie is vanwege de grotere sociaal-economische mix in buurten', zegt Kazmina. Maar in een grote stad is misschien de geografische segregatie minder groot, maar de segregatie van sociale netwerken juist des te groter. Het feit dat je elke dag mensen uit een andere sociaal-economische groep fysiek tegenkomt, zegt immers niet alles over hoe jouw individuele sociale netwerk eruitziet. 'Dergelijke studies kunnen dus een goede aanvulling zijn op andere vormen van onderzoek, omdat hiermee "verborgen segregatie" voorbij de buurt kan worden aangetoond', zegt Heemskerk.
Onder andere door dit soortnieuwe studies waagt Han van der Maas, hoogleraar psychologische methodenleer aan de Universiteit van Amsterdam, gespecialiseerd in polarisatie, de conclusies van Steffen Mau over politici als 'polarisatieondernemers' te betwijfelen. 'Hij is natuurlijk een socioloog, dus dat is weer een andere insteek in de psychologie, maar tegenover de onderzoeken waar hij zich op baseert kun je talloze andere zetten waaruit blijkt dat polarisatie in de maatschappij wel degelijk toeneemt.' In dit geval zouden de zorgen van driekwart van de Nederlanders over polarisatie dus niet alleen worden aangezwengeld door politici, maar ook vanuit de maatschappij zelf komen.
'Wat hij zegt is deels waar. Vaak zitten politici qua stemgedrag dicht tegen elkaar, maar tijdens verkiezingen moeten ze zich toch onderscheiden om stemmen te winnen. In de journalistiek zie je hetzelfde. Als je de hele tijd verkondigt dat de waarheid in het midden ligt, dan klikt er niemand op jouw stukken.' Tom van der Meer beschreef in zijn recente boekWaardenloze
politiekhoe belangrijk het is dat politici duidelijk uit de doeken doen welke politieke keuzes burgers precies hebben, en op welke waarden die gebaseerd zijn. Daarvoor is een gezonde vorm van polarisatie essentieel.
Han van der Maas constateert dat er veel wetenschappelijk onderzoek wordt gedaan naar polarisatie. 'Er is geen universiteit meer zonder polarisatielab of sociale-cohesiehub. En er zijn zó veel verschillende disciplines mee bezig. Zelfs de experts zijn het overzicht kwijt.' In de regel gaat dergelijk onderzoek over maatschappelijke data, zoals bijvoorbeeld die van het cbs, of via het afnemen van enquêtes. 'Vaak is het niet zo theoretisch: gewoon data verzamelen en kijken of je ergens achter komt, of je kunt ontdekken dat X heel erg samenhangt met Y. Het is op zich helemaal geen verkeerde methode. Maar het onderwerp is belangrijk genoeg om op verschillende paarden te wedden.'
Het paard van Van der Maas is het zogenaamde cascademodel van attitudeverandering, dat polarisatie als een complex systeem beschouwt. In het cascademodel gebruikt hij fundamentele principes uit de statistische fysica om te kijken naar zowel de interacties die plaatsvinden binnen het individu zelf als de interacties die tegelijkertijd plaatsvinden tussen verschillende individuen onderling. 'Als je deze twee netwerkrepresentaties van individuele en sociale netwerken wiskundig met elkaar combineert, dan krijg je een netwerk van netwerken: ieder persoon heeft enerzijds zijn eigen innerlijke netwerk en is anderzijds als individu een knoop binnen een sociaal netwerk.'
Dit wordt al snel heel ingewikkeld. Maar met dit model, waarin twee verschillende niveaus met elkaar worden gecombineerd, kan worden verklaard waarom attitudes soms heel moeilijk te beïnvloeden zijn en soms juist instabiel worden en daardoor snel kunnen veranderen. 'Om die reden biedt het model een nieuwe verklaring voor polarisatie en opties om hieraan te ontsnappen.'
Als een paar aannames worden gedaan, kan polarisatie in de samenleving volgens principes van de statistische fysica worden gemodelleerd in een zogenaamd'agent-based model'voor twee dimensies, die van het individu en die van de groep. Een van die aannames is dat een opinie die voortvloeit uit het interne, individuele netwerk, een continue variabele wordt in het sociale netwerk, afhankelijk van het informatieveld waarin je je begeeft. Intern zijn er bijvoorbeeld veel mitsen en maren in de vorming van je opinie, maar extern ben je dan uiteindelijk ergens vóór of tegen. Een andere aanname is dat polarisatie in een sociaal netwerk ontstaat door gebrek aan contact. Als er contact is, vindt toenadering plaats.
'Een belangrijke rol speelt hierbij het concept van"bounded confidence",beperkt vertrouwen', legt Van der Maas uit. 'Het idee is dat mensen die te veel van opinie verschillen elke interactie zullen weigeren, waardoor er geen toenadering kan optreden. Het is uitgebreid aangetoond dat dit kan leiden tot polarisatie in twee of meer groepen.' Bounded confidence wordt daarom in het model ingebouwd. 'Stel dat de opinies die voortvloeien uit al die individuele, interne netwerken twee smaken kunnen hebben: een conservatieve en een progressieve. Als dit model vervolgens wordt "gedraaid" (op een computer), dan is inderdaad te zien dat progressieven en conservatieven niet meer met elkaar interacteren en dat polarisatie optreedt.' Ze bewegen steeds verder van elkaar. Direct doemt de vraag op wat je hiermee nu precies kunt. Biedt het een aanleiding om iets te doen tegen gevaarlijke polarisatie als het afdwingen van contact in de praktijk lastig is?
Het cascademodel lijkt inderdaad een aantal uitwegen te suggereren. De belangrijkste is contra-intuïtief. Van der Maas: 'Het is mogelijk om in het model een persoon met een progressieve opinie tijdelijk een conservatieve opinie te laten aannemen. Een verstoring van de opinie naar conservatief kan enige tijd stabiel zijn. We zien wel dat na enige tijd de opinie terugspringt naar de meer stabiele progressieve waarde. In de tijdelijk conservatieve toestand is deze persoon echter opeens wel een gesprekspartner voor de "echte" conservatieven geworden. De opinies zijn dichter bij elkaar gaan liggen en er is voldoende vertrouwen, waardoor beïnvloeding plaatsvindt. De informatie die de "getransformeerde conservatief" vervolgens in eigen kring uitwisselt, is vervolgens progressief van aard. En als deze ook meer aandacht heeft voor het onderwerp, zal de echte conservatief mogelijk flink opschuiven naar progressief. Omgekeerd geldt uiteraard precies hetzelfde.'
Het doet me denken aan de A12 in de zomer van 2023, toen enkele advocaten van de Zuidas mee kwamen protesteren tegen fossiele subsidies. Plotseling leek dat even salonfähig geworden. Zouden activisten er slim aan doen om een pak aan te trekken en tijdelijk een conservatieve mening te omarmen? Van der Maas lacht. Zo simpel is het natuurlijk niet. 'Maar dit zijn wel interessante uitkomsten. De komende vijf tot tien jaar verwacht ik dat we dieper inzicht krijgen in hoe deze processen precies op elkaar ingrijpen in deze modellen. Dan kunnen we dit hopelijk ook gaan vertalen naar interventies.'
Hoe krijg je beweging in de bubbels? Het wetenschappelijk onderzoek naar polarisatie biedt nieuwe aanknopingspunten, vooral wanneer je polarisatie bekijkt door een complexiteitsbril. Toch blijft het in een gepolariseerde samenleving verdomd lastig omgaan met vrienden van wie je de politieke opvattingen onverteerbaar vindt. Wij bleven zoeken naar gemeenschappelijke kenmerken met V. en haar man. We hebben het veel over honden gehad; de pluchen taxi was een grote hit.
Sanne Bloemink is dit jaar journalist-inresidence bij het Institute for Advanced Study van de Universiteit van Amsterdam