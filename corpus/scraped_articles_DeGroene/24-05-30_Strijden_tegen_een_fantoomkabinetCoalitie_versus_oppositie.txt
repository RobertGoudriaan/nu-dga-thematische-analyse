Strijden tegen een fantoomkabinet Coalitie versus oppositie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Geert Wilders benadrukt keer op keer hoe historisch het bereikte hoofdlijnenakkoord van zijn beoogde regeringscoalitie is. De oppositie daarentegen lijkt historisch zwak, al kun je je afvragen of dat verwijtbaar is. Want waar strijdt zij nou tegen?
Als je een half jaar onder een steenhad gelegen, daar nu onder vandaan kroop en plaatsnam op de publieke tribune van de Tweede Kamer om de krachtmeting te aanschouwen tussen de nieuwe macht en de tegenmacht, had je kunnen denken dat er niet zo gek veel was veranderd. Vorige week debatteerde de Tweede Kamer over het nieuwe coalitieakkoord, het meest rechtse in de parlementaire geschiedenis.
Als vanouds mocht Geert Wilders het bal openen, dat mocht hij al vele jaren als grootste oppositiepartij, maar nu hij naar 'het centrum van de macht' was bewogen deed hij wat hij altijd deed. In de elfde zin van zijn inbreng sprak hij over 'zuurlinks' dat zeer negatief en somber zou gaan doen. Om vervolgens op te kijken, D66-leider Rob Jetten te zien staan en te zeggen: 'De eerste staat er alweer.'
Dat frame van zuurlinks sorteerde effect: Wilders viel aan en drukte zijn tegenstanders direct in het defensief. Als vanouds begon iedereen zich ertoe te verhouden. 'Ik hou ook niet van zure mensen', zei Jimmy Dijk van de SP. 'Ik hou ook niet van mensen met moralistische toontjes.' CDA-leider Henri Bontenbal begon zijn inbreng met de notie dat het CDA niet behoort 'tot dat zuurlinkse blok waar u het net over had'. De sgp grapte even later toch vooral 'fatsoenlijk rechts' te zijn.
Terwijl er een politieke aardverschuiving (dixit Pieter Omtzigt) had plaatsgevonden en er iets 'historisch' was gebeurd (dixit Geert Wilders), leken de verhoudingen onveranderd. Wilders bleef aanklager, links was de beklaagde, terwijl links juist historisch klein is in Nederland. De enige die een effectieve poging ondernam om dat direct te corrigeren, was de nieuwe SP-leider. 'U mag echt alles en iedereen de schuld geven van de problemen in dit land, maar nu bent u aan de beurt', zei Dijk. 'Ú bent verantwoordelijk. U bent vanaf nu de heersende macht.' Hij slaagde erin om Wilders in zijn nieuwe rol te dwingen, die moest zelfs toegeven dat veel ook niet was gelukt tijdens de onderhandelingen, zoals opkomen voor mensen met zware beroepen. 'Dat is verantwoordelijkheid nemen', sneerde Wilders naar Dijk, alsof hij tegen zijn oude zelf sprak. 'In plaats van gemakkelijk aan de zijkant anderen de les lezen en zelf met je vijf zeteltjes in de oppositie zitten.'
Toch kreeg de oppositie het beeld niet gekanteld. Ze toonde zich zwak, teleurgesteld en trad verdeeld op. 'Ik gun ons wel een sterkere oppositie', plaagde VVD-leider Dilan Yesilgöz. En nadat Frans Timmermans een paar vruchteloze pogingen had ondernomen om Wilders aan te vallen op het financiële 'drijfzand' waar deze coalitie op stut, begon de PVV-leider Timmermans' optreden te recenseren. 'Nou ja, één tip: die interruptie is echt veel te lang om bij de mensen te blijven hangen. Ik weet zelf al niet meer waar u mee begon. Maar goed, laat ik het proberen samen te vatten: u bent er niet blij mee. Is dat ongeveer de samenvatting? Nou, wij zijn er wel blij mee.'
Er lonken juist historische kansenvoor de oppositie. In zijn boekWaardenloze politiek: Hoe de Nederlandse politiek de kunst van het conflict verloormaakt politicoloog Tom van der Meer gehakt van de manier waarop regeringspartijen stapsgewijs het ideeëndebat uit de politiek hebben verbannen. Wie aansloot bij de macht loste als vanzelf op in een grijs geheel waarin kiezers nauwelijks meer strijd konden ontwaren. Van der Meer zag al vroeg in deze formatie ook een lichtpuntje wanneer Nederland een uiterst rechts kabinet zou krijgen, en vertelde daarover in de politicologenpodcastStuk Rood Vlees. 'Een duidelijke coalitie creëert ook een duidelijke oppositie en dat is op zichzelf iets positiefs voor een democratie, dat je een duidelijk alternatief hebt binnen het systeem.'
Nog concreter was het advies van hoogleraar politicologie Joop van den Berg die in een column schreef dat oppositieleider Timmermans 'zijn passiviteit' moest afleggen en 'in beweging' moest komen door een schaduwkabinet te vormen. Zoiets gebeurde meer dan een halve eeuw geleden ook en zorgde voor de energie die een jaar later nodig zou blijken om het meest linkse kabinet van Nederland ooit te vormen onder leiding van Joop den Uyl. Wie vorige week het debat bekeek tussen de meest rechtse coalitie ooit en de nieuwe oppositie wist dat het advies van Van den Berg pijnlijk actueel is. 'Progressieve partijen kunnen meer doen dan lijdelijk toezien.'
Het probleem van de oppositie? Een effectieve tegenmacht kan zich alleen vormen tegenover een helder gedefinieerde macht. Nu vochten oppositiepartijen tegen een soort fantoomkabinet. Ja, er heeft een politieke aardverschuiving plaatsgevonden, maar hoe dat zich materialiseert is ongrijpbaar. Er is nog niet eens een gezicht: een premierskandidaat die de ruk naar rechts mag gaan belichamen zal nog vele weken op zich laten wachten. De nieuwe coalitie was zo handig om dit pas een dag na het debat bekend te maken, waardoor kritiek op dit falen uitbleef.
De coalitie zelf lijkt soms ook nauwelijks te weten wat ze nou precies is. Terwijl nsc-leider Omtzigt zichzelf prijst om het verwezenlijken van dat wat hij een 'extraparlementair kabinet' noemt, moest hij bij herhaling zichzelf corrigeren. Steeds wanneer hij sprak over 'deze coalitie' haastte hij zich om daaraan toe te voegen: 'eh, samenwerkingsverband'. Of noemde hij het een 'bijzondere samenwerkingsrelatie'.
Het akkoord grossiert in 'witte vlekken', merkte ChristenUnie-leider Mirjam Bikker op. Er zijn zoveel onderwerpen waar geen afspraken over zijn gemaakt dat de oppositie wilde begrijpen hoe daar straks mee wordt omgegaan. Komt er eindeloos coalitieoverleg tussen de vier leiders die dit construct hebben bedacht? Of mag het daadwerkelijk open zijn? Dat tweede lijkt zeer onwaarschijnlijk.
Want hoewel Wilders al vroeg in het debat had geroepen dat wat hem betreft alle onderwerpen waar tijdens de formatie geen afspraken over zijn gemaakt vrije kwesties zullen zijn - stemmingen waarbij coalitiepartijen zonder ruggenspraak keuzes mogen maken - bleek die ruimte in het debat summier. De 'zuurstof' die er volgens Omtzigt in het politieke debat zou zijn om steun te vinden voor eigen plannen, bleek er nauwelijks te zijn.
Maar wanneer de oppositie dan maar concludeerde dat dit gewoon een klassiek meerderheidskabinet was, kwam ze ook bedrogen uit. Zodra de oppositie vroeg hoe deze coalitie van plan was haar grote beloftes uit te voeren, stuitte ze op Yesilgöz die zei dat 'het hoe dan' niet aan hen was maar aan toekomstige bewindspersonen.
Op een onbewaakt moment fluisterde Mirjam Bikker tegen CDA-leider Henri Bontenbal dat die 'witte vlekken' misschien wel 'zwarte gaten' zouden blijken. Dat is een treffend beeld: een kabinet dat over zo veel geen afspraken heeft gemaakt lijkt voor te sorteren op eindeloos onderling overleg tussen de vier partijleiders om zaken uit te ruilen. Doen ze dat principieel niet? Dan dreigt er een situatie waarin coalitiepartijen met andere Kamermeerderheden hun politieke partners onder druk zetten. Beide scenario's bieden een significante kans dat dit kabinet op den duur in zo'n zwart gat wordt gezogen en het zwaar krijgt.
Zo vaag als de macht zich toont,zo verdeeld oogt de oppositie. Hoewel de oppositiepartijen een week de tijd hadden gekregen om na het verschijnen van het coalitieakkoord de messen te slijpen, vormden ze een rommelig legertje.
Wie een rondgang langs de partijen maakt, hoort dit: de huidige oppositie valt in drie delen uiteen. Er is klein-rechts-dat-niet-mag-meedoen maar dat het kabinet ideologisch toejuicht, bestaande uit JA21 en FvD. De sgp betuigde een paar keer steun. Dan is er een 'middengroep' bestaande uit Rob Jetten (D66), Henri Bontenbal (CDA) en Mirjam Bikker (ChristenUnie), die via een gezamenlijke appgroep als 'generatiegenoten' onderwerpen en spreekvolgordes verdelen en het goed met elkaar kunnen vinden. En dan is er nog de linkse oppositie waarin Frans Timmermans veruit de grootste is, maar waar Jimmy Dijk (SP), Esther Ouwehand (PvdD) en Stephan van Baarle (Denk) ieder voor zich vooral een eigen koers varen.
De redenen voor die verdeeldheid zijn talloos. Het CDA wil een vluchtheuvel zijn voor teleurgestelde conservatieven die wellicht NSC, de BBB of de VVD ontvluchten als het avontuur met Wilders strandt. Omgedraaid hoopt Jetten juist teleurgestelde liberalen op te rapen die nu met buikpijn bij de VVD zitten. Binnen D66 weten ze ook dat de progressieve samenwerking tussen GroenLinks-PvdA - eigenlijk een Hans van Mierlodroom - die partijen verder uit het midden doet bewegen en dat er zo ruimte ontstaat voor een progressieve middenpartij. En dan is er tot slot nog het karakter van Timmermans, die volgens andere oppositieleiders te weinig benaderbaar is. Hem werd in ieder geval weinig gegund: tijdens zijn inbreng werd hem niet één keer een vraag gesteld, na zijn betoog kon hij gewoon weer gaan zitten.
Terwijl je zou denken, politicoloog Tom van der Meer indachtig, dat de ingrediënten voor een verenigde oppositie op tafel liggen. Er heerst brede consensus over het feit dat het avontuur van VVD en NSC met Wilders gevaarlijke implicaties kan hebben voor democratie en rechtsstaat. Al gebruikt elke oppositiepartij daar andere woorden voor. D66 en Volt hebben het over 'extreem-rechts', Timmermans spreekt over 'radicaal-rechts' en Bontenbal verkiest de term 'populistisch-rechts'.
Of het aan de onderlinge verdeeldheid lag, een gebrek aan gezamenlijke taal of een weerzin tegen elkaar: het lukte de oppositie niet om deze gedeelde zorg het debat te laten domineren. Fractieleiders zoomden ieder voor zich in op beleidsdetails en op de wat hen betreft witte vlekken en deden daarmee iets waar ze zichzelf nauwelijks bewust van leken: door zo snel over te gaan op de inhoud van het akkoord normaliseert de oppositie een kabinet met radicaal-rechts.
Pas aan het einde van de dag, het was al bijna avond, was het Esther Ouwehand van de Partij voor de Dieren die erin slaagde om terug te keren naar het probleem waarmee deze formatie ooit begonnen was. 'Voor mij gaat dit debat over de vraag: wat betekent het dat er nu een coalitie is met extreem- en radicaal-rechts?' Om vervolgens de aanval in te zetten op Pieter Omtzigt, van wie de oppositie hoopt dat hij binnen deze coalitie weerstand biedt aan Geert Wilders. 'Je kunt op papier schrijven wat je wil, maar als in de praktijk de vrije pers wordt aangevallen, als in de praktijk het hitsen tegen alles wat in deze samenleving kwetsbaar is gewoon doorgaat, dan is deze dag misschien nog wel donkerder dan die van vorige week toen dat coalitieakkoord kwam', zei Ouwehand. 'De heer Omtzigt zegt hiermee: ik normaliseer niet alleen een radicaal-rechts kabinet maar, weet je wat, ik praat het met vrome woorden over de rechtsstaat ook nog goed.'
Die scherpe woorden vormden de opmaat naar het meest tastbare resultaat van dit debat en een zeldzaam teken van wat de oppositie kan bereiken als ze wél gezamenlijk optrekt. Ouwehand kreeg bijval van Timmermans, die tegen Omtzigt zei: 'Ik wil u niet de maat nemen. Ik wil u alleen voorhouden dat u in feite toestemt als u zwijgt wanneer iemand iets zegt wat in strijd is met het democratisch ethos.'
Het dwong de leider van Nieuw Sociaal Contract tot een belofte die genoteerd mag worden: 'U zult mij niet horen zwijgen.' Die woorden kunnen van waarde blijken wanneer dit kabinet écht van start gaat en Wilders zich vanuit het centrum van de macht blijft wentelen in zijn vertrouwde rol van aanklager.
Laurens van Putten / ANP | Geert Wilders bij het debat over het eindverslag van de informateurs. Den Haag, 22 mei