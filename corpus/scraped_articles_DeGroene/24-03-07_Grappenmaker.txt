Grappenmaker

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Mark Kosters 'biografie'De Belgover mediamagnaat Christian Van Thillo gaat over zijn jeugd, de Porsche van zijn vader en callgirls. En: over wat zijn commerciële DPG-droom betekent voor de onafhankelijke journalistiek. Lasterlijk?
'Hoe beroer je mensen,raak je mensen, ontroer je mensen, op zulke wijze dat ze van je gaan houden. Dat is de essentie van alles.'
Het is geen wellness-goeroe die deze woorden spreekt, in juni vorig jaar, in een volgepakte congreshal te Haarlem, maar een beschaafd gebruinde en strak gekapte zakenman die er de filosofie achter het grootste mediabedrijf van Nederland en België mee omschrijft. Zijn naam is Christian Van Thillo en zijn bedrijf dpg bezit dagbladen (in Nederlandde Volkskrant, Algemeen Dagblad, Het Parool, Trouwen een aantal regionale titels), tientallen tijdschriften, het nieuwsplatformNu.nl, twee radiostations en kocht onlangs de televisiezenders van rtl (een transactie die nog op goedkeuring wacht).
Moeten we in deze werkwoorden - beroeren, raken, ontroeren, houden van - een journalistieke beginselverklaring zien? Biograaf Mark Koster kreeg Van Thillo in ieder geval niet te spreken, diens advocaat liet weten dat toegezonden vragen op 'lasterlijke aannames' waren gebaseerd.
Lasterlijk? Het boek is een hybride. Het berust waar het gaat om cijfers en andere feiten over het zakenimperium van Van Thillo op uitzoekwerk dat een degelijke indruk maakt. Ook over de levensloop, het karakter en de omgangsvormen van zijn onderwerp raadpleegde de biograaf talrijke bronnen. Zo komen we dus te weten dat de erfgenaam van een matig renderend familiebedrijf als scholier een grappenmaker was die er graag vandoor ging in de Porsche van zijn vader, als student in de VS een passie opvatte voor serieuze journalistiek, zich graag omringt door medewerkers (zijn 'kardinalen') die hij overvloedig op spijs en drank en callgirls trakteert, maar die hij als het zo uitkomt zonder pardon laat vallen; en dat hij tot wederzijds profijt uitstekende relaties onderhoudt met Vlaamse politici.
Uiteindelijk meent Koster zijn hoofdpersoon zo goed te kennen dat hij hem in het voorjaar van 2023 op een regenachtige dag uit wandelen stuurt over zijn uitgestrekte bezittingen op de grens van Nederland en België en hem in een vijver, zijn eigen vijver dus, laat staren om de balans van zijn leven op te maken. Hij is dan 61 jaar. Met zijn huwelijk is het na enige verwikkelingen weer goed gekomen, maar zakelijk wordt hij geplaagd door 'angstgevoelens'. Het roer moet om, anders dreigt voor hem 'de guillotine van de geschiedenis', het 'verschrompelen van zijn bedrijf tot een clubje non-valeurs'.
Het digitale tijdperk vereist een heel andere benadering van het publiek. Bij het verslaan van het harde nieuws moet het niet in de eerste plaats om feiten en cijfers gaan, maar om de menselijke kant. Er moet meer drama in de journalistiek. Tot dat inzicht is niet alleen Van Thillo gekomen, ook Koster blijkt het goed te hebben begrepen wanneer hij in het hoofd van de topman doordringt en diens existentiële crisis van binnenuit beschrijft. Zijn boek leest lekker weg.
Het was zo mooi begonnen, twintig jaar eerder, de entree van de Belg in Nederland. De ten dode opgeschreven Amsterdamse stadskrantHet Paroolstond te koop en liet zich inpalmen door de uitgever en zijn secondanten. Die presenteerden zich als echtecourantiers,ze geloofden zelfs nog in een toekomst voor de papieren krant, want als die goed is 'komt de winst vanzelf'. Heel andere taal dan men gewend was van het eigen moederbedrijf, pcm, dat rendement eiste. pcm werd zelf korte tijd later overgenomen en voor zo'n driehonderd miljoen leeggetrokken door de Britse durfinvesteerder Apax; de Ondernemingskamer constateerde wanbeleid. Opmerkelijk feitje: ook Apax en zijn vertegenwoordiger in Nederland werden aanvankelijk warm onthaald. Journalisten lijken wel wereldwijs, maar zijn vaak verbazingwekkend naïef als het gaat om hun eigen zaken.
BijHet Paroolhad men intussen al kort na de verkoop kennisgemaakt met de andere, minder charmante kant van de nieuwe eigenaren. In het personeelsbestand werd duchtig gesneden en de inhoud van de krant moest vrolijker worden: 'het leven omarmen'. Meer aandacht dus voor eten, uitgaan, vrouwen en kinderen, mode. Uit Antwerpen kwam 'journalistiek directeur' Jaak Smeets over om de hoofdredactie collegiaal maar daarom niet minder dwingend ter zijde te staan, zoals hij later ook bij de andere dpg-kranten zou doen toen ze eenmaal uit de pcm-boedel waren gered. De oplage groeide en na drie jaar maakteHet Paroolweer een bescheiden winst.
Als er dan toch over misdaad en ander ongeluk bericht moet worden: altijd de slachtoffers bellen, voor de menselijke kant, zo luidde een van de vaak herhaalde adviezen van deze Jaak Smeets. De 'journalistieke Raspoetin' (Koster) was jarenlang verantwoordelijk geweest voor de inhoud vanHet Laatste Nieuws,eenTelegraaf- enBild-achtige krant die de grootste is in Vlaanderen. BijTrouw, VolkskrantenAlgemeen Dagbladwerd hij geparachuteerd om als 'opper-hoofdredacteur' de redacties in de richting van meer publieksgerichtheid te masseren. Dat lukte bij de ene redactie(AD)beter dan de andere(Volkskrant).
In 2016 wordt Smeets wegens herhaald seksueel grensoverschrijdend gedrag ontslagen. De hoofdredacteuren van zijn Nederlandse kranten zijn daarover door Van Thillo persoonlijk op de hoogte gesteld met het verzoek er niet over te berichten. Want: dat zou pijnlijk voor de slachtoffers kunnen zijn. Alleen toenmaligParool-chef Ronald Ockhuysen zegt nu spijt te hebben dat hij aan dat verzoek heeft voldaan.
Koster vermeldt nog een paar van dergelijke incidenten. Een familielid van de uitgever dat een dodelijk ongeluk veroorzaakt, het verzoek van premier Alexander de Croo om diens avances naar een Italiaanse pornoactrice geheim te houden. In de dpg-media verschijnt vervolgens niets of nauwelijks iets over deze affaires. Toch zou het te kort door de bocht zijn om Van Thillo als een politiekemoverenshakerà la Murdoch en Berlusconi te beschouwen. Hij beseft te goed dat een reputatie van onafhankelijkheid en betrouwbaarheid geld waard is. Of, om het in de termen van dpg naar adverteerders toe te formuleren: nieuws vormt de 'hoogwaardige omgeving van door journalisten geproduceerde content' die ook 'afstraalt' op uw merk.
Zijn bestuurlijke contacten zet Van Thillo vooral in om financiële voordelen te krijgen voor de hele branche. Als voorzitter van de European Publishers Council, een lobbyorganisatie van grote mediabedrijven, pleit Van Thillo bij de Europese Unie voor het inperken van de macht van Google, Facebook, Amazon die dankzij hun kennis over het surfgedrag van consumenten een enorme slag hebben toegebracht aan de advertentie-inkomsten van traditionele media. Maar tegelijkertijd heeft voor dpg zelf het verzamelen van persoonlijke data de hoogste prioriteit gekregen. Bedoeling daarbij is de integratie in één commercieel 'ecosysteem' van zoveel mogelijk bedrijfsonderdelen, de roddelbladen gaan daarin samen met de serieuze titels, de uitgeklede regionale kranten met de redacties van landelijke dagbladen, de radio met de televisie en dat alles is ook nog verbonden met de eigen platforms waarop producten worden vergeleken en verkocht (Independer, Tweakers, Autotrack).
Wie zich abonneert op één krant uit het dpg-concern heeft al enige tijd ook gratis digitaal toegang tot de titels die daarmee in naam concurreren en krijgt zelfs per dagelijkse e-mail onder het kopje 'Uit Andere Media' een aantal artikelen toegezonden. Op het eerste gezicht een vreemd gebaar voor een bedrijf dat naar meer winst streeft, maar het laat zien dat het verzamelen van gedetailleerde klantvoorkeuren nu de hoogste prioriteit heeft. Daarom worden artikelen uit de dagbladen ook gratis uitgevent opNu. nl.Het blijkt daarbij overigens dat lezers minder van elkaar verschillen dan weleens gehoopt werd of gedacht. Misdaad scoort hoog in alle rangen en standen, net als berichten over ziekte en over schandalen in de wereld van de media zelf.
Wat betekenen al deze plannen en ontwikkelingen voor de kwaliteit en de onafhankelijkheid van de journalistiek? Serieuze media hebben toch een redactiestatuut dat tegen elke vorm van inmenging, commercieel of politiek, bescherming biedt? DGP heeft de scheidsmuur tussen redactie en uitgever niet zozeer doorbroken, maar heeft hem omzeild, obsoleet gemaakt. Al vroeg door het aanstellen van de redactioneel adviseur of 'superhoofdredacteur' die niet kwam verbieden of bevelen, maar slechts hulp bood bij het herstructureren van de krant. Een nieuwe generatie hoofdredacteuren kreeg daarna ogenschijnlijk niet minder maar meer bevoegdheden: ze is mede verantwoordelijk gemaakt voor de financiële resultaten en wordt daarvoor beloond met bonussen en aandelenopties. Er is geen reden om aan te nemen dat Pieter Klok vande Volkskrant,Rennie Rijpma van hetADof ook de onlangs aangestelde Patricia Veldhuis van deNRCzich bij het nemen van journalistieke beslissingen vooral laten leiden door eigen gewin. Maar het verband met de eigen portemonnee is er wel. Als het om integriteit gaat wordt niet voor niets gesproken over 'de schijn van belangenverstrengeling' die moet worden voorkomen, en daar is de journalistiek doorgaans nogal scherp op. Dus: wie anderen de maat neemt, zou om te beginnen zelf transparant kunnen zijn.
Bijvoorbeeld over de totstandkoming van het eigen inkomen, maar ook over de manier waarop de rest van de redacteuren zijn salaris aanvult. Binnen redacties wordt, niet alleen bij dpg, tegenwoordig van dag tot dag bijgehouden welke producties het meest worden aangeklikt. Winnaars in die competitie maken allicht meer kans op een column, een podcast of misschien wel een vaste plek aan de talkshowtafels, waardoor ze BN'er worden, een merk dat door hun werkgever op alle mogelijke manieren verder kan worden geëxploiteerd. En dat gebeurt ook. Tijdens het genoemde congres in juni vorig jaar werd eenAD-sterverslaggever trots als nationale bekendheid gepresenteerd.
Het zijn allemaal aanwijzingen dat Van Thillo's in zijn jongste jaarverslag geuite droom van een organisatie waarin 'redactie, marketing en product' op de mobiele telefoon van iedere Nederlander zullen 'samenvloeien' zo gek nog niet is. Komende zomer krijgt dat streven ook fysiek meer gestalte wanneer alle bedrijfsonderdelen van dpg worden ondergebracht in een reusachtig nieuw hoofdkwartier op een industrieterrein in Amsterdam-Duivendrecht. 'Mediavaert' is een tikje afgelegen, maar van hout en met veel groen eromheen, om de synergie op aangename wijze te bevorderen.
MARK KOSTER De Belg: Christian Van Thillo, de mediakoning van de Lage Landen Prometheus, 384 blz.