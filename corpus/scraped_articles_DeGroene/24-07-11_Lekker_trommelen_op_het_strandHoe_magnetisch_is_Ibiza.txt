Lekker trommelen op het strand Hoe magnetisch is Ibiza?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Jongeren komen er om te feesten en influencers verkopen er esoterie. Rijke mensen smijten met geld en dolende zielen vinden zichzelf. Wat is er zo aantrekkelijk aan Ibiza? 'Ik kijk geen Netflix, ik kijksunsets.'
Er zit een bleekgroene jadesteen in mijn tas,in de vorm van een trapezium. Zo glad als speksteen, klein genoeg om door mijn vingers te laten gaan en belangrijker: klein genoeg om in een tasje te stoppen zodat hij altijd bij me is. Op de Ibiziaanse hippiemarkt waar ik hem kocht, heb ik me door een astroloog met een dik zwart brilmontuur de stuipen op het lijf laten jagen. Hij droeg een amulet met het teken van de Steenbok en aan de hand van een uitgebreide constellatie legde hij zijn zwartgelakte vingers op elke zere plek in mijn afgelopen kalenderjaar. Hij wees me op een tabel die ik niet kon interpreteren en zei: 'Wil je het echt weten?'
Saturnus komt terug. Dat maakt iedereen mee: in de astrologie word je rond het einde van je twintiger jaren min of meer herboren, opgeschud alsof je van je surfplank valt. Je moet je door de golven laten rondslingeren: loslaten, meedeinen, bovendrijven. De astroloog bestudeerde nog eens het uittreksel dat hij maakte op basis van geboortetijd en -plaats alsof het een röntgenfoto betrof, en stelde voor dat ik me de komende tijd op mijn baan zou richten. Geroutineerd opperde hij in half-Engels half-Spaans dat ik een amulet mocht kopen, als ik wilde.
Als je vrouw bent, en veel online, en je valt ook nog eens binnen de cohort van terugkerende saturnussen, dan kan het zomaar zijn dat het internet graag wil dat je op zoek gaat naar je feminiene energie. Hoe je die verliest weet ik niet, maar je vindt haar met workshops, met tarotkaarten of kristallen, door te chanten of dure reizen te maken. Yoga kun je doen, of je koopt op een Ibiziaanse hippiemarkt een standbeeldje van een yoni.
Het is dertig graden op de markt, overal zijn gekleurde doeken en dromenvangers, er is muziek en sangria en heel veel zand. Terwijl ik er niet eens in geloof, in niets hiervan, loop ik na de astroloog met glibberige zonnebrandvoeten in mijn slippers naar het kraampje met magische edelstenen en kristallen met de vraag: 'Welke helpt tegen paniek?' Hij kost vijf euro.
Een eiland is als een jadesteen: afgebakend en daarom makkelijk te bestuderen. Wie zich op Ibiza bevindt, zou zomaar het gevoel kunnen hebben dat er eindelijk de tijd, ruimte en het overzicht zijn om persoonlijke kwesties af te ronden. Je kunt niet doorreizen. Misschien is het om die reden dat influencers die erin zijn gespecialiseerd mensen aan te spreken op hun onderbewuste, er zo lyrisch over zijn. Ze schrijven dat er een magische berg is, Es Vedra, de derde meest magnetische plek op aarde. Dat doet iets met je energie. Een van hen, ik volg haar al vijf jaar, verkondigt elke winter dat het eiland haar roept. Ik denk dat ze het gewoon koud heeft. Ze verkoopt sheaboter, etherische oliën en allerhande vrouwencursussen.
Op mijn eerste avond in San Antoni loop ik door een menigte van Britse jongens met roodverbrand nekvlees en meiden in tanga's en visnetjurkjes naar de kade, waar op volle terrassen de gezichten allemaal dezelfde kant op draaien: naar de zonsondergang. Vanaf een pier kijk ik samen met een groep Ieren op familieweekend hoe de zee van blauw in roze in oranje overloopt en de zon van rond naar ovaal gaat, en als het laatste streepje goud kopje-onder gaat barst een daverend applaus los langs de hele kustlijn.'It's magic',zegt een van de Ieren.
De hippiemarkt van Las Dahlias is ookmagic. Buiten wordt sangria geschonken en met zwaaiende armen onder palmbomen gedanst. De eerste markt was op Valentijnsdag 1985 - dat staat op grote borden bij de ingang met foto's erbij van toen. Inmiddels is de hippiemarkt internationaal. Ze trekt jaarlijks naar Westergas in Amsterdam: Las Dahliason the road,een stukje Ibiza in Nederland.
In een Hollandse winkelstraat vind je Ibizaboetieken met kleding en meubelen in Ibiza-stijl. Het eiland in de Middellandse Zee is zo'n succesvol exportproduct dat het zelfreferentieel is geworden. Overal staat het woord 'Ibiza' op: op teenslippers, T-shirts, auto's, gebouwen. De toeristen doen zelfs heel erg Ibiza, al op het vliegveld pik je ze eruit: breedgerande hoeden, turquoise sieraden, lange rokken. We komen hier al ruim een halve eeuw massaal, om ons te verliezen in esoterie, in de natuur of in de inmiddels prevalente clubscene. Volgens weinig betrouwbare reiswinkeldata trekken jaarlijks een half miljoen Nederlanders naar het eiland. 'MAGIC', staat erbij.
Wat verkoop je wanneer je magie verkoopt?
In club Akasha bij de markt van Las Dahlias,waar de magie tot diep in de nacht wordt opgesnoven, staan Lente, Bascha en Femke. Inmiddels zijn ze hier al een halfjaar voor stage. Bascha werkt op een basisschool met Spaanse en internationale kinderen, ook Nederlandse. 'Die zijn vertrokken omdat ze in Nederland altijd maar moesten werken. Hier werk je om te leven. Het ismañana, mañanaentranquilo.'
De meisjes slapen al die tijd met zijn drieën in één Decathlon-tentje. Van jongs af aan hoorden ze alle drie: Ibiza is jullie eiland, daar gaan jullie ooit wonen. Ze houden van de Middellandse Zee, de natuur, het hippiecultuurtje. Toen het vliegtuig landde renden ze meteen naar het strand, 'en er viel een rust over ons heen', zegt Femke. 'Pas toen we daar waren, kwamen we erachter dat onze koffers nog op het vliegveld stonden.'
Met Ibiza-influencers kunnen ze niet zoveel. Niet alleen de hippies strijken hier neer, maar ook de reguliere steenrijke modellen, voetballers, bekende Nederlanders.Volkskrant-journalist Emma Curvers maakte in 2019 een overzicht waarin ze in enkele weken minstens zestien Nederlandse vloggers op Ibiza telde, zoals Monica Geuze en Vivian Hoorn. Die hadden elkaar ook nog eens sterk beïnfluenced: ze gingen allemaal naar dezelfde restaurants.
'De meeste influencers gaan naar horeca waar wachtrijen zijn', zegt Femke. 'Of waar je bij een reservering al 150 euro vooruit moet betalen. En dat is dan nog laag. Zij kunnen dat omdat ze een deal maken... We wilden een keer een bootje huren, bleek dat we dat met vijftig mensen moesten vullen en dan zouden we het kunnen betalen.'
Studiestress, zeggen ze. Daarom zijn ze weg uit Nederland. Ze woonden in een studentenhuis in Rotterdam, dus het was zowel thuis als op straat altijd maar druk. Ze hadden afstudeerprojecten en tentamens. Nu wonen ze in een bos. Over een jaar zijn ze klaar met studeren en als het even kan, keren ze zo terug.
'Mensen leven hier veel meer buiten', zegt Lente. 'En ze vieren veel meer. Ik denk dat dat veel Nederlanders aanspreekt. Veel terrasjes, een drankje erbij. Overal is dans op straat, en muziek.'
Als dat Nederlanders zo aanspreekt, waarom lukt het ons dan niet om het mee naar huis te nemen? Simpel, volgens Bascha: 'Om nou de hele tijd de regendans te gaan doen...'
Ibiza was niet altijd zo exclusief. Juist het non-conformisme van de Balearen sprak in de jaren vijftig schrijvers en kunstenaars aan die wilden ontsnappen uit Nederland of in ieder geval van de dienstplicht. Hugo Claus, Harry Mulisch en Jan Cremer. Zowat het halve Leidseplein hing rond in Ibiza-stad. En net als het Leidseplein valt Ibiza langzaam in handen van zuipende Britten. Cees Nooteboom heeft het in zijn boekDe ridder is gestorvenover magie, over de berg Es Vedra en de god Tanit - dat esoterische waar de hippies op aansloegen, die op hun beurt de geesten rijpten voor de individualistische, naar binnen gekeerde influencercultuur van nu.
'Magie? Wat is magie?' Ik spreek Karin in restaurant The Boathouse in Cala San Vicente. Voor ons staan borden haloumi met tomaat en hoge glazen groene sap. Het restaurant en de boetiek ernaast worden gerund door haar kinderen Jay en Jaeli. We kijken uit over een klein strandje met rieten parasols, de zee is onrustig, ketst tegen hoge rotsen.
Magie is de steen in mijn tas, het is zeggen dat Es Vedra magnetische krachten heeft die het eiland beïnvloeden of dat je jezelf hier met ceremonies kunt terugvinden.
'Wie zeggen dat?' Karin lacht. 'Als ik het aan een visser bij Es Vedra vraag, dan zegt hij: joh, daar heb ik nog niets van gemerkt.'
In de Balearen is Ibiza de kosmopolitische middenweg tussen het kleine, relatief ongerepte Formentera en 'de echte wereld' Mallorca, zegt Karin. Ze spreekt energiek, vloeiend Spaans en Nederlands door elkaar.
'Jij bent waarschijnlijk iemand die van nadenken houdt, iemand van woorden', zegt ze. 'Maar stel nou, je denkt altijd al: ik zou het zo graag een keertje proberen, heel iemand anders zijn. Stel dat je graag ook eens die hakken zou aantrekken, je opdoffen en naar de Pacha gaan. Nou, dat mag hier.'
Het gemeenschappelijke van Ibiza, zegt Karin, zit hem daarin: dat je vrij bent, dat niemand je de wet voorschrijft hoe je moet zijn. 'Ik ben 67, en mijn veel jongere vrienden vragen me mee naar de discotheek. Het is helemaal niet raar om je oma mee te nemen naar de Blue Marlin.'
Ze arriveerden eind jaren zeventigper boot met een oude bus, een hond en een vogel. Eric, de vader van haar kinderen, had het aanbod gekregen een restaurant te openen. 'We waren nog jong, maar dachten: als je hard werkt in Nederland krijg je misschien een rijtjeshuis, en we hielden meer van natuur.'
Karin had een Seat 600 met deuren die achterstevoren openden en een vloer die zo verroest was dat ze de straat kon aanraken. 'Het was een andere wereld, een voor ons vrijere wereld. Ook rijke mensen, de echt multimiljonairs, gingen met afgetrapte, oude kleding en kapotte slippers naar de bank. Mensen hielden zich niet bezig met mode maar met creativiteit: je aankleden voor een avondje uit wasart. Elk jaar kwam er een man naar een hotelletje in dezelfde straat. Het eerste wat hij daar deed, was de koffer uitpakken om dameskleding aan te doen. En dat was zijn vakantie.'
Dat vrije gevoel is volgens Karin mogelijk gemaakt door de Ibicenco. 'Iedereen was welkom die de regels respecteerde.' Ook toen met Jim Morrison en Janis Joplin een hele generatie Amerikanen flowerpower kwam vieren: de relatief gesloten gemeenschap van Ibiza vond het allemaal acceptabel, zegt Karin. 'Ze verdienden er geld mee, maar intussen blijven ze net zo gesloten als vroeger.'
Een verschil tussen de influencers van nu en de Nederlanders die destijds emigreerden, zit hem juist in de bereidheid zich naar die verscheidenheid in de gemeenschap te voegen, denkt ze. Ibiza kent zeepbelletjes van ideologieën die niet met elkaar mengen. Tegenwoordig neem je je eigen land met je mee. 'Het maakt niet uit waar je heen gaat, je staat constant in contact met de thuisbasis. Er was toen geen internet of Nederlandse televisie, je belde een keer in de zoveel tijd naar huis of je schreef een brief. Je moest de taal leren. Nederland en Nederlandse gewoontes waren ver weg en dat bleef zo.'
Wat Karin betreft bestaan die zeepbellen in alle rust naast elkaar. Nog elke week arriveren er bankiers die het buffelen na decennia zat zijn, dertigers die gedesillusioneerd in scheiding liggen, jongeren die niet weten wie ze zijn. 'Maar die hebben misschien ook geen kans gekregen. Als je geboren wordt in deze elektronische periode... Hoe moet je dan weten wie je bent? Dat is ernstig zoeken.'
Of dat nou zit in het artistieke, spirituele, of in een feestelijke uitspatting - volgens Karin is er voor iedereen een warme, magische mantel. 'Als een bioscoop waar je twaalf verschillende films kan kijken. Jij koopt een horrorfilmkaartje en ik eentje voor Walt Disney. En we gaan alle twee een andere deur in en komen ieder in een heel andere energie, hoewel we op dezelfde plek zijn.'
Is dit mijn horrorfilm? Vanuit San Antoni, de kant van het eiland waar ik verblijf, gaat elke nacht de discobus langs verschillende grote nachtclubs. Vroeg in de ochtend poetsen lokale ondernemers de dranklucht en kots van hun stoepjes, en vanaf een uur of elf liggen de eerste brakke studenten met breezertjes aan zee. In mijn hotelkamer lees ik ter afleiding van housemuziek en continu dronken geschreeuw een reportage inThe Atlantic,van een journalist die zichzelf 's nachts in slaap huilde op een cruiseschip omdat hij geen aansluiting vond bij de mensen daar. Vervolgens hekelt hij zijn eigen elitarisme over plat escapisme: 'Het is ook ongepast om te schrijven over het soort mensen dat op cruises gaat. Ons land biedt niet het onderwijs en de opvoeding die een innerlijk leven van zijn burgers mogelijk maken.'
Zo'n ontmenselijkend verwijt - wie hier is, heeft geen innerlijk leven - klinkt ook door inBechamel Mucho,de nieuwste roman van Dimitri Verhulst waarin de hoofdpersoon, hotel-animator op buureiland Mallorca, naar bed gaat met een serie vrouwen die simpele afleiding zoeken van hun huwelijk, baan of weltschmerz. Er zitten ook wat vrouwen tussen met quarterlifecrises. Komt hun Saturnus ook terug? 'Hier is niks aan 't handje', dicht Verhulst, 'aan 't handje is er niets/ dus doe maar verder met niksdoen.'
Zo simpel kan het niet zijn.Ik trek mijn hakken aan, neem plaats tussen de cowboylaarzen en strakke shirts met kersen erop. In de bus zingen ze Justin Bieber, iemand drinkt sangria uit een plastic zakje, een ander gooit een blik seltzer over zichzelf heen. De vrouw voor me is aan het snapchatten met iemand die heel veel paarse duivel-emoji's achter zijn naam heeft gezet. Ze stapt uit bij Amnesia.
Club Lio, verderop, kent een formele dresscode. Het gebouw ligt in de haven tussen jachten en winkels van Dior en Gucci. Er gaan bakken ijs rond met champagne en vuurwerk, er is een blauw verlichte kroonluchter en er hangt een sigarenwalm. Een man van minstens zeventig in een goudbestikte paisleykamerjas vraagt met zijn hand op mijn bil hoelang ik blijf. Niet te onderscheiden van de partygirls die hier soms ingehuurd worden om met rijke mannen in witte overhemden mee te feesten. Aan feminiene energie geen gebrek.
Jezelf vinden en jezelf verliezen liggen heel dicht tegen elkaar aan. 'Grappig', zegt Shirley van Rijn. 'Hier komen twee werelden bij elkaar. Want je hebt aan de ene kant mensen die echt van gekkigheid niet weten wat ze moeten doen met hun geld. En aan de andere kant alle hippies die gewoon lekker staan te trommelen op het strand.'
Het duizelt haar soms wel, zegt ze over de jetsetwereld van cruises en dure feesten die ze beroepsmatig organiseert. Ze zet het af tegen de andere ervaringen die ze hier heeft: een man op wie ze even verliefd was, die zonder telefoon in een vissershutje woonde en 's avonds gitaar voor haar speelde. 'Die hele rijken vinden hier soms helemaal niet dat geluk. En ik denk dat dat me bijblijft. Het maakt mij dus echt helemaal geen moer uit welke voetballer er tegenover me staat.'
Er is iets met Ibiza, zegt ze. 'Als het eiland van je houdt, dan houdt het je vast. Maar niet iedereen kan het aan. Het kan je afstoten.' Ze heeft veel mensen zien komen, mensen die zeiden dat ze voor altijd zouden blijven. 'Je kunt jezelf helemaal verliezen. Er is een man die hier kwam,he lost his mind. Die is alleen maar gaan feesten, geld uitgeven. Hoe heb je het voor elkaar gekregen om misschien wel een miljoen of meer op te maken. En nu horen we af en toe dat hij ergens moet worden opgehaald door een politieagent omdat hij lam in de bosjes hangt.'
Shirleys vader nam haar al mee naar Ibiza vanaf haar zevende. Was hij, een feestbeest, 's nachts uit, dan stonden Shirley en haar broertje in de hotelkamer op de bedden te springen. De muziek van buiten was zo luid dat ze binnen konden meedansen. 'Toen ik een jaar of zeventien was ging ik gewoon op eigen houtje, jaarlijks met vrienden.'
In Nederland kreeg ze een relatie, maakte een studie af, werd accountant. Ze was, zo zegt ze zelf, een beetje wereldvreemd. 'Ik had last van paniekaanvallen - ik was zo'n meisje dat niet in haar eentje naar de wc durfde. Er was van alles aan de hand.' Die vriend bleek problemen te hebben, een gokverslaving. Ze was 23 toen ze na zeven jaar besloot haar biezen te pakken, en dat terwijl ze nooit langer dan twee weken van huis was geweest. Ze zegde haar baan en huis op, liet die ex achter en boekte een ticket naar China. Niemand geloofde dat ze durfde, maar ze ging. Gewoon, weg. Met een rugzak die zwaarder was dan zijzelf.
In Australië ontmoette ze een Ibicenco op wie ze zo verliefd werd dat ze na ongeveer een maand terug in regenachtig Nederland besloot achter hem aan te reizen. Dat was tien jaar geleden, vertelt ze in het zonnige kantoor van haar eigen bedrijf Shibiza in het dorpje Cala Llonga, vijf minuten lopen vanaf het strand. 'Ik kwam in een Spaanse familie terecht, hij was een moederskindje en die mensen dachten: wat moet hij met zo'n blonde trien.' Ze woonde in een villa die hij aan het opknappen was voor vakantieverhuur. Ze wilde onafhankelijk blijven en dus ging ze in een restaurantje werken. 'Van een goede baan als accountant naar... Nou, volgens mij verdiende ik acht euro per uur.'
Ze kwam erachter dat er op Ibiza veel
Nederlanders aankomen die graag willen dat iemand met kennis van het eiland hun zaakjes voor ze kan regelen. 'Alles wat ik kon doen heb ik aangepakt, ik was een octopus.'
Nu kent ze iedereen die een huis of boot verhuurt, ze weet van alle belangrijke feesten en organiseert ze inmiddels ook. Ze heeft een klantenbestand met beroemdheden en gewone gezinnetjes van over de hele wereld, een telefoon die de hele dag roodgloeiend staat. Met die jongen is het inmiddels uit trouwens, die was te jaloers voor een mooie vriendin die op feestjes stond te netwerken. Sinds kort heeft ze een eigen villa om te verhuren en ze gaat er later deze zomer trouwen met haar nieuwe liefde.
Bij Shibiza werken twee stagiairsvan Hotel & Event Management. Ze zitten bij haar aan tafel, achter laptops, helpen het netwerk te onderhouden en gasten te bellen. Valerie draagt een gouden kettinkje met het woord 'amour'. Ze zegt: 'In Nederland sprak ik elke dag mijn vriendinnen via Snapchat. En nu... Ik leef zo erg in een eigen wereld hier dat een van hen vroeg: heb je het wel naar je zin? Vind je het wel leuk? Want ik spreek je amper.'
'Ik sportte vier keer in de week met een team', zegt Tess. 'Dus dat was verplicht. En dan daarnaast voor jezelf zorgen, en school en werk. Je hebt het niet door, maar onbewust leggen heel veel mensen druk op je. Je wordt opgejaagd gewoon. En hier, ja, tuurlijk heb je ook je verplichtingen, maar het voelt anders.'
'Ibiza doet wat met mijn energie', zegt Valerie. Hier wordt ze niet de hele tijd geconfronteerd met negativiteit, zoals het wereldnieuws. 'Thuis staat het gewoon op en dan zie je het', zegt ze. 'Maar hier kijk je überhaupt geen tv, want ik heb geen tv. Ik kijk geen Netflix, ik kijksunsets.'
Es Vedra is een rotsformatie in de zee. Je mag er niet komen, alleen naar kijken vanaf een boot of een uitkijkpunt, het populairst is een plateau boven op een serie grotten waar vroeger hippies woonden, maar waar vanuit yogi's nu allemaal precies dezelfde foto maken in lotuspose.'The eye of Ibiza'noemen ze die grot.
Wat verkoop je als je magie verkoopt? De zee is schitterend, het is warm en zonnig, de bergen zijn imposant en voor mijn voet schoot zojuist een hagedisje weg. Ik kijk naar Es Vedra en ik voel niets, geen magnetische energie, niet de magische bevrijding van welke kwestie dan ook. Het is alsof de laag esoterie me het zicht op een natuurwonder ontneemt. Magie is als mayonaise: soms ontzettend lekker voor erbij, maar als je al je eten erin doopt smaakt het allemaal hetzelfde.
In de hippiegrot onder het plateau zitten Maurice en Lisa. Zo langzamerhand gaan ze richting pensioenleeftijd, zegt hij. Zij zegt dat ze al twee keer eerder op Ibiza was, gewoon omdat het er warm is en gezellig. Ze hebben een onhandige plek uitgekozen voor een rustige picknick, midden in het oog van Ibiza, met op de achtergrond het gespin van een drone en waar steeds mensen langskomen om op de foto te gaan. Wat is precies het verschil met thuis yoga doen, vraagt Lisa zich af. Nee, ze geloven niet in de bovennatuurlijke krachten van Es Vedra. Maar het stel zit wel alvast klaar voor het vallen van de avond. 'Als die berg echt magnetisch is, dan krijgen we zo meteen een prachtige zonsondergang.'
'De meeste influencers gaan naar horeca waar wachtrijen zijn'