Israël wil meer immigranten lokken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Tel Aviv- Heb je last van de Nederlandse woningnood? Dan hebben de Israëlische minister voor Alija en Integratie, Ofir Sofer, en de minister van Financiën, Bezalel Smotrich, misschien dé oplossing voor je. Ze geven je een vrijstaande woning voor een prikkie en je krijgt twee jaar lang tweeduizend sjekel per maand (ongeveer vijfhonderd euro). Voorwaarde is wel dat je joods bent en in de onveilige zuidelijke of noordelijke vuurlinies of in de volgens het Westen illegale nederzettingen op de Westoever gaat wonen. De overheid trekt zo'n zeventig miljoen sjekel uit voor dit plan, maar ach, een kniesoor die daarop let in deze tijd van oorlogsmalaise, depressie en uitputting.
Dealija,letterlijk 'opstijging' oftewel emigratie van buitenlandse joden naar Israël, is het laatste jaar gehalveerd (van zo'n 62.500 immigranten in 2022 naar 31.000 in heel 2023). Dat komt door de politieke onrust in het land en vooral de Hamas-aanval op 7 oktober. De in het buitenland wonende Israëliërs zijn ook al met geen stok uit de diaspora en naar het land van hun voorvaderen te krijgen, al voelen ze zich in den vreemde soms onveilig. Begrijpelijk, want er zijn het afgelopen jaar in Israël meer joden gedood en gewond geraakt dan in alle landen van de wereld bij elkaar. Je kunt Israël dus gerust het onveiligste land voor joden ter wereld noemen.
Toch doen Sofer en Smotrich er alles aan om zieltjes te winnen. Ze hebben nu een tweede programma geïntroduceerd waarbij absorptiecentra nieuwe immigranten opvangen, de eerste jaren het verblijf in nieuwgebouwde en leegstaande appartementen regelen en helpen bij het vinden van werk.
Die grap kost de staat nog eens tachtig miljoen sjekel (ongeveer twintig miljoen euro), maar de alija heeft voordelen. De nieuwkomers kunnen het werk verrichten van medeburgers die nu aan het front vechten of ze kunnen zelf bij het leger in Gaza aan de slag.
Smotrich, die vooral joden uit de VS, Canada en West-Europa aanspoort, is in zijn nopjes, want het aantal joodse immigratieaanvragen in Frankrijk is sinds januari verviervoudigd en in de VS verdubbeld. Dit terwijl Israël tweehonderdduizend burgers telt die de huur van hun woning niet meer kunnen betalen en zestigduizend ontheemden. Zij krijgen geen subsidies.