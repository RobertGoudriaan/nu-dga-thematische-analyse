Rare bochten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
KUNST True Colors
Wie op de website van de AkzoNobel Art Foundation in de collectie wil zoeken, kan kunstwerken niet alleen selecteren op naam of jaartal, maar ook op kleur. Bij de zoekterm 'goud' zie je zo onder andere een goudenDroomhuisvan Maria Roosen uit 2002, een portret van Belle van Zuylen door Emo Verkerk uit 2014 en een gigantische collage van Isaac Julien uit 2019.
Sinds 1996 verzamelt directeur Hester Alberdingk Thijm kunst voor de AkzoNobel Art Foundation, een non-profit stichting die onafhankelijk van de Nederlandse verf- en lakproducent AkzoNobel bestaat. Kunst voor in de kantoren van de werknemers, in de kunstruimte in Amsterdam-Zuid, en ze lenen regelmatig werk uit voor tentoonstellingen.
Nu is een selectie van de collectie te zien in Kunstmuseum Den Haag, gecombineerd met werken uit de collectie van dat museum.True Colorsheet de tentoonstelling, omdat een van de thema's waarop de stichting de kunst verzamelt 'kleur en onderzoek' is. En omdat'true colors'in het Engels ook betekent dat je iemands ware aard laat zien. Maar vast ook omdat het een thema is waarmee je veel kanten uit kunt.
Even lijkt het een selectie op kleur. De presentatie begint bijvoorbeeld met een groot werk van felgekleurde vlakken door Frank Stella uit 1973 uit het Kunstmuseum, met er tegenover een portret met op de achtergrond felgekleurde vlakken van Tyna Adebowale uit 2021 van AkzoNobel. Even verder een werk van Jan Schoonhoven naast eenPuddle Paintingvan Ian Davenport, een schilderij waarop verschillende kleuren verf eerst braaf in een rechte lijn langs het doek naar beneden druipen en vervolgens rare bochten maken. Alsof het overweegt naar het wit van Schoonhoven over te lopen. Maar dan: een vroege pointillistische Mondriaan wordt verrast door een schilderij waarop Steven Aalders rode, gele en zwarte verfvlakken combineert met wit. Hier is met plezier gekozen en gecombineerd.
De troef van de tentoonstelling is de presentatie in de grote ronde zaal. Paula Modersohn-Becker en Charley Toorop kijken vanaf hun zelfportretten goedkeurend naar de werken om hen heen. In de relatief kleine ruimte is dankzij slim in elkaar geschoven wandjes een symfonieorkest van kunstwerken bij elkaar gezet. Kunst die je tot voor kort zelden zag in een kunsttempel als deze. Werk van kunstenaars die soms pas net hun eerste grote tentoonstelling hebben gehad naast gevestigde namen als Femmy Otten, Shirin Neshat en Natasja Kensmil. Het gaat in hun kunst over vrouwelijkheid, moederschap, gender en racisme, maar ook, nog steeds, over vorm, kleur en techniek. Waar in de eerdere zalen de rechthoekige vlakken op doek overheersten, zijn het hier ronde vormen en andere materialen. De van zeep gemaakte beelden van Buhlebezwe Siwani, de jurk van Evelyn Taocheng Wang en de wandkleden van Emma Talbot. En het mooie is: er is nog steeds ruimte voor meer.
Joke de Wolf
True Colors: AkzoNobel Art Foundation
is t/m 29 september te zien in Kunstmuseum Den Haag,https://kunstmuseum.nl
JEROEN DE SMALEN | rechts: True Colors in Kunstmuseum Den Haag: Tyna Adebowale, #shecalledmewoman, 2021. Acryl op canvas, 200 x 207 cm;