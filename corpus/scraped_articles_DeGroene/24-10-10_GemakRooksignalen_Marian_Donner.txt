Gemak Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Kom je de dag niet lekker door omdat je down bent, dan klik je op 'bestel'. Helpt dat niet, dan is er nóg een knop.
Op zijn allersimpelst gezegd verleidt technologie met gemak. Moest je vroeger nog naar een fysieke winkel, daar in de rij staan, ongemakkelijke gesprekjes voeren, tegenwoordig hoef je alleen een virtuele knop in te drukken, bestel!, en de spullen worden aan huis gebracht. Je had je voorgenomen zelf te koken, minder te shoppen, maar je voelt je wat down, bent zo moe, dus druk gewoon die knop in, niet te veel over nadenken, de rekeningen en schuldgevoelens komen later wel.
InDe eendimensionale mensbeschreef Marcuse al hoe technologische ontwikkelingen in dienst staan van kapitalisme, en je almaar steviger vastsnoeren in het systeem. Van fabrieken tot in deze tijd AI en robots: de spullen en hun marketing worden steeds efficiënter rondgepompt, rechtstreeks naar de consument die aan een infuus van comfort ligt (zo handig, die ChatGPT!). Ook al valt het gemak van de directe behoeftebevrediging natuurlijk in het niet bij het ongemak op de lange termijn.
De vervuiling, de overstromingen, de kloof tussen arm en rijk groeien, racisme en seksisme zijn weer salonfähig, AI gaat het leuke werk doen. De toekomst is somber. Mensen zijn somber. Vooral onder jongeren zijn de cijfers alarmerend. Het aantal depressies neemt toe, net als het aantal angststoornissen en gevoelens van eenzaamheid. Over de oorzaken wordt in de wetenschap nog getwist, het zou door sociale media kunnen komen, door de prestatiesamenleving waarin we leven, door het gebrek aan hoopvolle toekomstperspectieven. Maar cultuurcritici als Marcuse zeggen al veel langer: het is het overkoepelende systeem dat ongelukkig maakt. Of zoals Hang Youth zingt: je haat geen maandag, je haat kapitalisme. Want zo zou je de toename van mentale problemen ook kunnen zien, als een noodkreet, een vorm van protest: dit leven, deze wereld, wil ik niet.
Onder westerse jongeren is zelfdoding inmiddels doodsoorzaak nummer één. Het aantal mensen onder de dertig dat euthanasie aanvraagt vanwege psychisch lijden is verviervoudigd, schreef deNRConlangs. Psychiaters kunnen de vraag naar assistentie niet meer aan. Maar sinds kort is er een nieuw technologisch hulpmiddel beschikbaar.
Vorige maand stapte een 64-jarige vrouw in een volledig gestoffeerde, zeer comfortabele capsule, gelegen in de Zwitserse bossen, om daar een einde aan haar leven te maken. Ze hoefde alleen nog maar een knop in te drukken. Daardoor kwam het stikstofgas vrij en was ze de eerste persoon ter wereld die in de 'Sarco' een dood op bestelling kreeg. Ze betaalde er achttien Zwitserse franc voor, zo'n negentien euro. Op de zijkant van de Sarco staat trouwens een mooieinspirational quotevan Carl Sagan geschreven:'We are made of star stuff. We are a way for the universe to know itself.'
En nu heeft de Nederlandse psychiater Boudewijn Chabot ook nog eens een nóg betere stikstofgaszelfdodingsmethode bedacht, zo vertelde hij in een interview met deNRC. Beter, omdat je bij zijn methode alles zelf kunt doen (en dus ook helemaal alleen kunt sterven). Het is enkel voor de laatste levensfase bedoeld, benadrukte hij, hij hoopt niet dat jongeren het gaan gebruiken. Al weet hij natuurlijk ook dat ze dat wel zullen doen.
Het leed is nu eenmaal groot, de wachtlijsten voor euthanasie zijn lang, de procedures streng. Te streng volgens Menno Oosterhoff, een psychiater die regelmatig jongeren met een doodswens assisteert (volgens eigen zeggen krijgt hij meerdere euthanasie-aanvragen per dag). 'Mentaal terminaal', noemt hij zijn patiënten. En dat klinkt in mijn oren dus net iets te veel als een marketingslogan.
Het sluit gewoon allemaal zo naadloos aan bij die alomtegenwoordige neoliberale maakbaarheidsdromen. Dat hele adagium dat het leven is wat je er zelf van maakt, dat je zelf de slingers op moet hangen, wordt simpelweg doorgetrokken naar het idee, of de opdracht, dat je die slingers er ook zelf weer afhaalt.
En natuurlijk, ik heb makkelijk praten. Ik zit niet, zoals Oosterhoff, tegenover wanhopige jongeren voor wie het leven zo uitzichtloos is dat elke dag er als een te veel voelt. Ik ben ook niet hun laatste redmiddel, ik snap dat hij hun pijn wil verlichten. Maar ik zie wel een wereld waarin steeds luider de boodschap klinkt: doe mee of anders donder je maar op. De mensen die het daarin redden, of maken, zijn in toenemende mate mensen die in het juiste nest geboren zijn (of in het juiste land). Mensen ook die genetisch geluk hebben gehad, die positief in het leven staan, de juiste werkhouding hebben (productief!), een goede opleiding en daarmee een goed netwerk hebben, of gewoon een pot geld van hun ouders meekregen.
Mocht je het in die wereld even wat somber inzien, voel je je wat down, ben je moe, dan is er een knop, bestel!, die kortstondig wat verlichting brengt. Maar als ook dat niet helpt, het je maar niet lukt om vrolijk mee te doen, dan is er vanaf nu nog een andere knop.
Op zijn allersimpelst gezegd verleidt technologie je niet alleen met gemak, maar schakelt ze ook protest uit.
'Mentaal terminaal', dat klinkt in mijn oren dus net iets te veel als een marketingslogan