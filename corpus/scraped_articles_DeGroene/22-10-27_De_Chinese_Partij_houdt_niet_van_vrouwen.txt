De Chinese Partij houdt niet van vrouwen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Beijing -Op de openingszitting van het Chinese partijcongres zat de man die door de tennisster Peng Shuai was beschuldigd van verkrachting op de voorste rij. Voor oud-partijtopman Zhang Gaoli een ereplaats, voor het schandaal de doofpot en voor het slachtoffer geen mededogen. Van Peng Shuai is sinds haar geregisseerde verschijning op de Olympische Winterspelen in Beijing niets meer vernomen. Nog even, en ze heeft zelfs nooit bestaan. Want met assertieve vrouwen heeft de Partij weinig op.
Slechts dertig procent van de 96 miljoen partijleden is vrouw. In de top zijn ze afwezig. Alle zeven leden van het nieuwe Vaste Comité zijn ook uitsluitend mannen: Xi Jinping en zes lakeien. Er heeft nog nooit een vrouw in gezeten, op Mao's vierde vrouw Jiang Qing ('Madame Mao') na, leider van de Bende van Vier tijdens de Culturele Revolutie. Het vorige politbureau had 25 leden. De enige vrouw, Sun Chunlan, was de gevreesde 'Lockdown Tante'. Als er ergens een corona-uitbraak was ging ze eropaf en decreteerde ze draconische maatregelen. Het nieuwe politbureau telt 24 mannen en nul vrouwen. Het Centrale Comité scoort beter: onder de 205 volwaardige leden zijn nu elf vrouwen. Vrouwen schragen de helft van de hemel, zei Mao, maar de Partij zegt het hem niet na.
Mao verbood prostitutie, veelwijverij en het afbinden van de vrouwenvoet. Voor het eerst mochten meisjes naar school, en vrouwen gingen ook buitenshuis werken. Maar nog altijd verdienen vrouwen minder dan mannen. Na thuiskomst van fabriek of akker moeten ze ook het huishouden doen, want de man is niet meegeëmancipeerd. Mao's puriteinse regels waren er niet voor hemzelf. Iedere nacht verwelkomde hij een ander boerenmeisje. Hij vroeg en kreeg verlof van de Partij om veelvuldig vreemd te gaan. De meisjes, zo argumenteerde hij, gaven hem energie en het was in het nationaal belang dat hij vitaal bleef.
China wordt steeds vrouwvijandiger. Huiselijk en seksueel geweld leidt zelden tot een rechtszaak, want rechters zijn graag op de hand van de dader. #MeToo wordt van hogerhand tegengewerkt. In een beruchte zaak werden de mannen die een groepje meisjes het ziekenhuis hadden ingeslagen niet veroordeeld wegens geweldpleging, maar omdat ze een gangsterbende vormden. De Partij wil de snelle terugloop van het aantal geboortes stoppen. Daarom moeten vrouwen liefst thuisblijven en het bed in.