De misbruikzaak tegen bisschop Belo breidt zich uit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Lissabon- Het was aan het einde van het diner dat de gerenommeerde Portugese advocaat Pedro Namora in 2003 de schokkende getuigenissen hoorde. Twee Oost-Timorese mannen vertelden hem dat ze als jongens van hun tiende tot hun twaalfde seksueel waren misbruikt door de Oost-Timorese Carlos Filipe Ximenes Belo, de latere bisschop en Nobel-vredesprijswinnaar. De zedenmisdrijven vonden plaats van 1974 tot 1976 in Oost-Timor. 'Hoewel het lang geleden was, waren ze gebroken. Ze huilden', bevestigt Namora.
Met deze onthulling breidt de zaak-Belo zich verder uit. Op 28 september brachtDe Groenehet nieuws dat bisschop Belo zich schuldig heeft gemaakt aan zedenmisdrijven. Twee slachtoffers, 'Paulo' en 'Roberto', vertelden hoe zij in de jaren negentig als jongens seksueel door hem zijn misbruikt. Daarop publiceerde het Oost-Timorese online-nieuwsplatform Neon Metin een verklaring van een derde slachtoffer. Vervolgens vertelde Namora over twee slachtoffers in een interview met de Portugese krantCorreio da Manhã.
In totaal hebben vijf slachtoffers hun ervaringen naar buiten gebracht. Belo's zedenmisdrijven strekken zich inmiddels uit van 1974 tot 2000. Het Vaticaan, dat Belo in 2020 in het geheim veroordeelde voor seksueel misbruik van jongens begin jaren tachtig, doet verder onderzoek.
Namora kent de twee slachtoffers sinds 1979, toen ze in Portugal arriveerden. Net als hij gingen ze in Lissabon naar een school van Casa Pia, een staatsinstelling voor opvang van arme (wees-)kinderen. In 2002 was Namora betrokken bij de onthulling van het schandaal van Casa Pia, waar vele pupillen jarenlang seksueel werden misbruikt door een netwerk van - prominente - mannen. Namora kwam op voor de slachtoffers. Het diner in 2003 had hij voor oud-Casa Pia-leerlingen georganiseerd om te zien of meer aangiftes gedaan moesten worden, toen de twee Timorezen vertelden dat ze seksueel waren misbruikt. 'Niet op Casa Pia, maar in Oost-Timor door de pedofiele bisschop Belo', vertelt Namora.
Hij doet het woord voor zijn oud-schoolgenoten, die niet in de openbaarheid kunnen treden. 'Vergeet niet dat de huidige Oost-Timorese president publiekelijk verklaarde dat de pedofiel Ximenes Belo een held is die zeer welkom is in Oost-Timor', zegt Namora, verwijzend naar een tv-interview met staatshoofd José Ramos-Horta tijdens een recent bezoek aan Portugal.
De twee slachtoffers hopen 'dat geen enkele Nobel-vredesprijs meer wordt uitgereikt aan criminelen'. Ook willen ze de maatschappij bewust maken van het lijden van slachtoffers van seksueel misbruik.