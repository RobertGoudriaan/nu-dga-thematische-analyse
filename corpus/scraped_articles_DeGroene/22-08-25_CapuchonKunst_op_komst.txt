Capuchon Kunst op komst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 augustus 2022
FOTOGRAFIE Judith Joy Ross
Ooit konden fotografen gewoon met hun werk het MoMA binnenstappen en hun portfolio op het bureau van John Szarkowski achterlaten. Judith Joy Ross werd gevraagd terug te komen om met de legendarische fotografiecurator van het museum te komen praten. Hij had haar eerste werk bekeken, een serie portretten die ze in 1982 had gemaakt in Eurana Park in Weatherly, een dorp van niks in de Amerikaanse staat Pennsylvania, en was onder de indruk. Of ze misschien bekend was met het werk van August Sander, de Duitse peetvader van de twintigste-eeuwse portretfotografie? Ze antwoordde ontkennend. Een keiharde leugen. 'I was like Judas denying Christ',zei ze vorig jaar in een interview in het fototijdschriftAperture. 'I didn't want him to think I was cheating.'
Szarkowski doorzag haar leugen direct en drukte haar op het hart dat ze zich geen zorgen hoefde te maken:'It's okay, Judith. It's called tradition to be influenced by another's work.'Hij kocht twee van haar foto's voor de permanente collectie van het museum.
De eerste foto van Judith Joy Ross die ik ooit zag liet niets kwijt over het wie en het waar en het waarom. Het was een foto van een jongen. Ik zou kunnen zeggen dat hij een jaar of zestien moet zijn, maar de eerlijkheid gebiedt mij te zeggen dat ik geen flauw idee heb. Hij heeft een capuchon strak over zijn hoofd, als een hoofddoekje, en zijn mond hangt half open. Ik denk dat het koud moet zijn geweest want in de achtergrond is, heel onscherp, nog iemand te zien die warm is aangekleed. Ik weet niet waarom de foto zo'n indruk maakte. Waaruit de emotionele lading, die onmiskenbaar sterk was, bestond. Pas jaren later las ik dat de ongetitelde foto was gemaakt bij het monument voor Vietnamveteranen in Washington D.C. Een verhaal was dat feit nog niet, maar op de een of andere manier was het wel een antwoord.
Judith Joy Ross: Retrospective.
Judith Joy Ross / courtesy Galerie Thomas Zander, Keulen | Judith Joy Ross, zonder titel, uit Vietnam Veterans Memorial, Washington, D.C., 1984