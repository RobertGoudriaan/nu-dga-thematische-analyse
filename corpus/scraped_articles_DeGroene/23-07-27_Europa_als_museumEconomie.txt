Europa als museum Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Begin dit jaar gebeurde er iets geks in de befaamde ranglijst voor rijkaards van het Amerikaanse tijdschriftFortune. Na Microsoft-miljardair Bill Gates, Amazon-oprichter en -CEO Jeff Bezos en Tesla-twitteraar Elon Musk stond er ineens een Europeaan op nummer één. Een ondernemer die ook nog eens niks van doen heeft met Big Tech.
Bernard Arnault, goed voor een miljard of 236, is de grote man achter het conglomeraat LVMH. Dat loopt binnen door de bourgeoisie zo'n beetje alles te verkopen wat zij nodig denkt te hebben voor het goede leven. Van Louis Vuitton-handtassen tot Tiffany-juwelen, van mode van Christian Dior tot Dom Pérignon-champagne. Dankzij een lange reeks overnames bezit Arnault maar liefst 75 chique merken. Plus een aardige kunstcollectie met wat Picasso's en andere grootmeesters. Het leverde hem de bijnaam 'Godfather van de luxe-industrie' op.
Het is geen toeval dat de rijkste Europeaan in de geschiedenis hiermee zijn geld verdient. Luxe is een van de weinige economische activiteiten waarin het oude continent nog uitblinkt. Europa als levensgevoel, gedeeld via populaire TikTokhashtags als #europeansummer. Een luilekkerland van zonovergoten vakanties (Middellandse Zee), haute couture en het beste eten (Frankrijk), stoere auto's (Duitsland: Mercedes, Porsche, Audi) en peperdure jachten (Nederland). Voor progressieve hipsters is er Scandinavisch design, terwijl de Wallstreet-bankier een Zwitsers klokje koopt voor om de pols à vijfduizend euro. Wie dan nog geld over heeft, kan altijd terecht in Italië, het mekka van de statussymbolen, van Gucci tot Ferrari.
Van elke drie euro die er wereldwijd wordt gespendeerd aan luxegoederen, stromen er twee naar Europa. Sinds Thorstein Veblen weten we dat het prima verdienen is met decadentie. In zijn klassiekerThe Theory of the Leisure Class,verschenen in 1899, nam de Amerikaanse econoom van Noorse komaf zijn gefortuneerde tijdgenoten onder de loep. Hij zag een klasse van lanterfanters. Het enige waar deze snobs zich mee vermoeiden, was elkaar tonen hoe goed ze het voor elkaar hadden. Daarvoor schaften ze statusgoederen aan.
Met deze speeltjes voor de rijken was en is iets bijzonders aan de hand. Voor normale boodschappen - brood, cola, een waterkoker - geldt dat hoe duurder ze zijn, hoe minder ervan wordt gekocht. Statusgoederen lappen de economische wet van vraag en aanbod aan hun laars. Hoe absurder de prijs van een Gucci-tas, hoe exclusiever, hoe beter. Niet voor niets behalen de bekendste luxemerken winstmarges tot wel 25 procent. Ter vergelijking: die van Ahold bedraagt een kleine drie procent.
Dat is niet alleen maar goed nieuws. 'Er zit iets achterhaalds, zo niet decadents, in Europa's door luxe geleide verdienmodel', schreef investeerder Ruchir Sharma van Rockefeller Capital Management begin juni in deFinancial Times. De titel boven zijn opiniestuk is veelzeggend: 'Europa's nieuwe succesverhalen zijn gebouwd ophigh luxury, niethigh tech'.
Critici als Sharma overdrijven, ongetwijfeld. Nederland heeft chipmachinefabrikant ASML. Duitsland huisvest SAP en Siemens, net als heel veel kleinere maakbedrijven die in hun niche tot de wereldtop behoren. Maar inderdaad, de luxeconcerns (naast LVMH staan ook L'Oréal en Hermès in de top-vijf Europese bedrijven met de hoogste beurswaarde) zijn oververtegenwoordigd.
Dat maakt Europa kwetsbaar. Voor teruglopende bestedingen vanuit China, waar een groot deel van de eliteconsumenten woont. Om nog maar te zwijgen over wat er zou gebeuren bij een conflict rond Taiwan, als er sancties worden opgelegd. Kwetsbaar ook voor sociaal oproer. Mocht het machteloze tandenknarsen over de groeiende ongelijkheid eindelijk omslaan in gerichte volkswoede tegen de rijken, dan biedt de Europese economie een paar aantrekkelijke doelwitten waar de massa zich op kan afreageren.
Boven alles is er het ongemak: de economie van morgen ziet er anders uit. Europa verdient geld met de wereld van gisteren. Het doet denken aan wat socioloog Willem Schinkel in 2012 in zijn boekDe nieuwe democratie'Museum Nederland' noemde. Ilja Leonard Pfeijffer trok die gedachte inGrand Hotel Europa(2018) door naar het hele werelddeel.
Europa als museum. Natuurlijk hoort daar een smaakvolle museumwinkel bij. Maar is dat nu werkelijk de plek waar we de rest van ons leven willen wonen en werken?
Europa verdient geld met de wereld van gisteren
Reageren? Mail naar haegens@https://groene.nl