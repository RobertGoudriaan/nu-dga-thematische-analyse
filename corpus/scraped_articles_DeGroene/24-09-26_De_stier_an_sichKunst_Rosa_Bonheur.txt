De stier an sich Kunst Rosa Bonheur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Rosa Bonheur was niet geïnteresseerd in mannen en droeg graag herenkleding. Was ze controversieel? De eer die ze bij leven ontving, wijst er niet op. Een tentoonstelling in De Mesdag Collectie toont haar studies van dieren.
Het grote schilderijPloegen in de Nivernaisvan Rosa Bonheur (1822-1899) kreeg in 1849 op de Parijse Salon een gouden medaille toegekend. Een groot succes voor de kunstenaar en bepaald niet haar eerste: Bonheur had zich van jongs af in het weergeven van dieren gespecialiseerd, ze had al in 1841 haar debuut op de Salon gemaakt, en in 1845 had ze dezelfde medaille al eens gekregen voor een schilderij met de titelOssen en stieren van het Cantal-ras.Op basis van dat succes had de Franse regering haar de opdracht gegeven om 'door middel van haar penseel de kunst te bezingen van het trekken van voren die het brood voortbrengen dat de hele mensheid voedt'.
Bonheur was daarvoor afgereisd naar de Nivernais, de streek rond Nevers, bijna het geografisch middelpunt van het land. Ze portretteerde twee spannen van zes zware Charolais-ossen die op een zonnige herfstdag het golvende land openploegen. Dat is desombrage,het openbreken van de aarde in de herfst opdat er lucht in komt, de eerste fase in het lange traject van zaaien en oogsten waarmee brood wordt 'voortgebracht'. Mensen spelen in het schilderij een bijrol. De boeren verdwijnen achter de enorme beesten die sloom maar met enorme macht de ploeg trekken, de stress van het werk is voelbaar, de kluiten van het opengelegde land liggen vet en aards en zwaar vooraan. Het beeld is echter niet modderig, maar juist kraakhelder; de lucht is strakblauw, de huid van de witte en roestbruine dieren glanst in het koude herfstlicht, hier wordt in alle eenvoud iets groots verricht.
1848 was een jaar vanrevoluties, gevoed door de industriële revolutie die ook in Frankrijk leidde tot een trek naar de steden en verpaupering van de gewone man. Bonheurs schilderij lijkt tegenwicht te bieden. Het is een lofzang op het niet-stedelijke leven, het handwerk van de boer en de natuurlijke oerkracht van het dier. Het is politiek beladen juist om wat er níet in voorkomt: geen stoommachine, geen trein, geen fabriekswolk aan de lucht. Het zou kunnen dat de opdrachtgever, de regering van de Tweede Republiek, er een geruststellende boodschap in herkende: de wereld moge dan met razende vaart de moderne tijd in donderen, in de kern is Frankrijk nog altijd een eeuwig land, in de herfst werkt de boer met zijn ossen vooruit naar het volgende voorjaar, de volgende oogst.
Het schilderij was bedoeld voor het museum van Lyon, maar de overheid besloot het vanwege het succes in Parijs te houden, in het Musée du Luxembourg (waar Vincent van Gogh het in 1875 zag), en na de dood van de kunstenaar verhuisde het naar het Louvre. Nu is het een vaste waarde in Musée d'Orsay.
Bij dat alles moet natuurlijk opgemerkt worden dat de kunstenaar een vrouw was, en pas 27 jaar oud. Dat is op zich niet bijzonder relevant, Bonheur was een gevestigde naam en gold als een van de beste dierenschilders van haar tijd, punt. De criticus Théophile Gautier schreef: 'Bij haar hoef je niet overdreven beleefd te doen; zij beoefent haar kunst serieus, en men kan haar behandelen als een man. De schilderkunst is voor haar niet zoiets alspetit pointborduren.' Toch is het vrouwelijke weer wel relevant, of althans interessant, omdat er aan Bonheurs carrière en haar persoonlijk en artistiek leven aspecten zitten die haar uitzonderlijk maken, zoals George Sand en George Eliot uitzonderlijk waren. Bonheur maakte er geen geheim van dat ze mannen alleen interessant vond als het stieren waren, ze knipte haar haar kort, ze rookte ketting en ze droeg herenkleding, soms in 'groteske' variaties. Als jonge student in het Louvre werd ze om haar kledij al 'de kleine huzaar' genoemd. Ze leefde veertig jaar openlijk samen met de kunstenaar Nathalie Micas (en heur moeder), en na de dood van Micas met de Amerikaanse schilder Anna Klumpke, die Bonheurs biografie zou schrijven. Ze werd rijk en kocht een eigen landhuis nabij Fontainebleau, Château de By, waar ze twee ateliers bouwde (nog intact, en te bezoeken). Voor het dragen van een broek diende ze permissie te krijgen van de lokale politieambtenaar, omdat dat vrouwen in Frankrijk formeel verboden was; ze kreeg de toestemming omdat een broek in de omgang met beesten op de veemarkt en in het veld nou eenmaal praktischer was.
Het lijkt er weleens op dat die lifestyle en dat praktisch-romantisch arrangement tegenwoordig belangrijker of opzienbarender worden gevonden dan in hun eigen tijd. Ongetwijfeld kon Bonheur zich door haar welstand en haar status een vrijer leven veroorloven, een zekere onaantastbaarheid, maar je vraagt je af of het samenwonen van ongehuwde dames mid-negentiende eeuw niet eigenlijk heel gewoon was. In 1865 kreeg Bonheur het Keizerlijke Legioen van Eer - de eerste vrouwelijke kunstenaar die dat ten deel viel - en keizerin Eugénie kwam haar dat persoonlijk in het Château de By opspelden. Toen de majesteit arriveerde, had Bonheur nog haar werkkledij aan, die ze haastig verwisselde voor dameskleding, want een keizerin ontvang je niet in een tuinbroek. Eugénie zei: 'Ik ben blij de peetmoeder te zijn van de eerste vrouwelijke kunstenaar die deze hoge onderscheiding ontvangt.
Ik wilde met de laatste daad van mijn regering laten zien dat genialiteit in mijn ogen geen sekse heeft.' Het eerbewijs is moeilijk voor te stellen als Bonheurs leven als controversieel of schandaleus werd gezien.
Bonheurs vrijgevochtenheidhad te maken met haar opvoeding en naar verluidt met de sociale opvattingen van haar vader, Raymond Bonheur, beïnvloed door het saint-simonisme, dat een zekere vrijheid in de omgang met het 'vlees' voorstond en gelijke rechten voor vrouwen en mannen propageerde. Bonheur père was een landschap- en portretschilder die zijn kinderen alle ruimte gaf. Haar broer Auguste en zus Juliette werden net als Rosa dierenschilders, haar broer Isidore werd beeldhouwer. Rosa nam haar studie zeer serieus. Ze tekende dieren naar het leven en in het wild; ze kopieerde ze in het Louvre, nam les in anatomie, bezocht abattoirs en de veeartsenijschool van Parijs. In de Bonheur-literatuur wordt vaak opgemerkt dat het schilderen van dieren, in het bijzonder van paarden, niet geschikt werd geacht voor vrouwelijke kunstenaars - Henriëtte Ronner-Knip beperkte zich tot poesjes - maar je krijgt niet de indruk dat Bonheur veel obstakels in de weg werden gelegd. Ze was domweg heel erg goed, ook in het buitenland werd haar 'meesterlijk talent' bezongen, op den duur hoefde ze haar werk voor de Salon niet meer aan de jury voor te leggen, ze was een vaste waarde, niet een curiositeit.
Haar ossen in de Nivernaisgeven blijk van een wat andere benadering van de dierenwereld dan in die jaren gangbaar. Voor haar beroemde tijdgenoot Antoine-Louis Barye (1795-1875), bijvoorbeeld, een fenomenale beeldhouwer, waren dieren steevast onderdeel van heroïsch conflict - leeuw tegen Hercules, wolf tegen hert, jaguar tegen haas - en ze werden gestileerd tot toonbeelden van felheid, spierkracht en energie (Gautier noemde hem 'de Michelangelo van de Menagerie'). Iets dergelijks gold voor de herten van Edwin Landseer, die van de Schotse highlands een romantische fantasiewereld maakte, regelrecht uit Walter Scott, met het edelhert als fiere 'Monarch of the Glen'.
In het werk van Bonheur is meer te herkennen van het naturalisme van schilders als Wouwerman en Potter; diensJonge stierhad tot 1815 in het Louvre gehangen en in Frankrijk flinke sporen nagelaten in de opvatting van kunstenaars over de 'eerlijke' combinatie van een nederig onderwerp - een rund met stront en vliegen - met uiterst gedetailleerd realisme. Uit de ploegende ossen spreekt waardering voor de intrinsieke waarde van het dier, zonder romantische projectie. Ook haar tweede meesterwerk, dePaardenmarktuit 1853-1855, getuigt daarvan: een gigantisch schilderij met 'nobele' dieren die met grote inspanning door de paardenhandelaren in het gareel worden gedwongen, in strijd met hun vrijheidsdrang. Ook dat was een klinkend succes en leidde tot nóg een grote overheidsopdracht, die voorHooien in de Auvergne,voltooid in 1855.
De belangstelling voor het beestan sichblijkt vooral uit Bonheurs studies, waarvan er duizenden zijn. In De Mesdag Collectie vormen ze het hart van de tentoonstelling. In de tuinen van haar kasteeltje hield ze katten en honden, paarden en schapen, een everzwijn genaamd Kiki en een hert genaamd Jacques, ten minste vier leeuwen en ze leende ook weleens een tijger. Daarmee creëerde ze een eigen ménage van mens en dier die zich, volgens de catalogustekst, in haar werk vertaalde naar een 'verre van realistische, harmonieuze dierenwereld', gevormd 'naar het beeld van de gemeenschap van vrouwen en dieren zoals ze die in By had gerealiseerd'. De catalogus noemt dat 'een nieuwe visie op dieren en op de samenhang tussen de soorten', maar dat is misschien al te vriendelijk. Haar relatie tot dieren was niet sentimenteel, maar haar kunst was nog altijd kunst voor de grote salons, liefst de keizerlijke. Net als Landseer kon Bonheur in haar latere jaren romantisch uitpakken met nobele herten die de kijker dromerig aanstaren en in hun kalme blik een 'ziel' moeten doen vermoeden.
Bonheur werd oud en bleef na haar dood nog lang beroemd, maar artistiek gezien doofde haar ster snel, zoals dat gaat. In 1904 toonde Pulchri Studio in Den Haag nog een zestal schilderijen van honden en een groot werk,Het duel,dat de strijd tussen twee Arabische hengsten om een witte merrie toont. Een recensent noteerde het als 'een product van buitengewone virtuositeit, zonder stemming erin' en een ander noemde het 'een voorbeeld van de buitengewone hoogte van techniek, die de schilderes heeft bereikt; (...) de schildering [is] vast en breed, mannelijk forsch en in 't geheel niet gepeuterd. Dat de heele zaak ons toch steenkoud laat, komt niet voort uit het voorgestelde geval, maar uit het gebrek aan artistieke visie in kleur én atmosfeer'. Er waren inmiddels in de wereld heel andere dingen te zien dan ossen, paarden en herten.
© Châteaude Rosa Bonheur, By-Thomery | Linkerpagina: Rosa Bonheur, Studies van bruine ossen , zonder jaartal. Olieverf op doek, 40 x 63,5 cm, Musée départemental des peintres de Barbizon, bewaard in Château de Rosa Bonheur, By-Thomery