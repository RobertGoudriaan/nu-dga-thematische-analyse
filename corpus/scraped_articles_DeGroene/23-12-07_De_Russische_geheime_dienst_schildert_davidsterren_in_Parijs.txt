De Russische geheime dienst schildert davidsterren in Parijs

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Parijs -Sinds de terreuraanval van Hamas op 7 oktober zijn volgens het ministerie van Binnenlandse Zaken meer dan vijftienhonderd uitingen van antisemitisme geregistreerd, waaronder vooral teksten als 'vuile jood, sterf', beledigingen op straat en vernieling van grafstenen op joodse begraafplaatsen.
De mars 'Vóór de Republiek en tegen het antisemitisme' op 12 november bracht bijna tweehonderdduizend mensen op de been inclusief het extreem-rechtse Rassemblement national van Marine Le Pen dat al langer poogt het antisemitische imago van haar partij weg te poetsen. Het effect van deze uiting van bezorgdheid blijft vooralsnog uit, getuige de liberale denktank Fondapol en onderzoeksbureau ifop die de week daarop verontrustende cijfers presenteerden: 39 procent van de kiezers van Le Pen is antisemiet. Het percentage onder de aanhang van het radicaal-linkse La France insoumise, waar men toch al met elkaar overhoop ligt omdat oud-partijleider Jean-Luc Mélenchon weigert Hamas een terroristische organisatie te noemen, is al even zorgwekkend: 33. Onder de moslimbevolking ligt het percentage op meer dan vijftig. Het aantal antisemitische incidenten in Frankrijk is volgens hetzelfde onderzoek in vergelijking met het eerste decennium van deze eeuw verdrievoudigd.
De tientallen plotseling verschenen blauwe davidsterren op Parijse muren zorgden dan ook voor onrust en verwarring. De ster verbeeldt de Israëlische vlag, maar roept ook associaties op met de jodenster uit de Tweede Wereldoorlog. Foto's van de daders, een echtpaar uit Moldavië, en daags na hun arrestatie van een tweede Moldavisch 'toeristenpaar' dat in hetzelfde tweesterrenhotel logeerde en door vrijwel zeker dezelfde fotograaf werd vastgelegd, gingen nadien rond op X, voorzien van wonderlijk geruststellende commentaren. 'Religie mag nooit worden gebruikt als wapen in een conflict', of 'Het is tijd om solidariteit te betuigen, geen verdeeldheid'.
Le Mondeonthulde de herkomst van de berichten: de Russische propagandasite Reliable Recent News, oftewel zoals eerder aangetoond: de Russische geheime dienst. Minister van Binnenlandse Zaken Gérald Darmanin laat een onderzoek instellen door een 'gespecialiseerd onderzoeksteam'. Dat moet de binnenlandse veiligheidsdienst (dgsi) zijn, concludeerde dagbladLibérationen citeerde 'een' veiligheidsagent: 'De onduidelijkheid omtrent het antisemitische karakter van deze sterren was doelbewust. Het toegediende gif heeft ons verscheurd. Het is angstaanjagend. Frankrijk zal hierop een antwoord moeten formuleren.'