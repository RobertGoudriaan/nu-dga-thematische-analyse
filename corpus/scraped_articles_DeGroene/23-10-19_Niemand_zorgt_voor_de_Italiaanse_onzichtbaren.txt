Niemand zorgt voor de Italiaanse onzichtbaren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Rome -De velen die het slecht hebben in Italië - jongeren die geen of maar een piepklein beetje werk hebben, de mensen die helemaal niet in staat zijn om te werken, ziek zijn, gehandicapt, oud - hebben driedubbele pech. Ten eerste de pech van hun staat van zijn, en daarbovenop de pech van het gebrek aan aandacht van de politiek, want zowel rechts als links ziet 'de onzichtbaren' niet.
Zorg voor de armen en de kanslozen was in Italië altijd al een zaak die werd overgelaten aan de katholieke kerk en vrijwilligers, en er was een opmerkelijk goed en praktisch gratis nationaal gezondheidssysteem dat zorgde voor iedereen. De eerste bijl in de wortels van dat systeem werd dertig jaar geleden gezet door Silvio Berlusconi - zijn rechtse opvolgster Giorgia Meloni maakt de klus nu af. Het is in Italië bijna onmogelijk geworden om nog via de gewone weg een afspraak bij een specialist te krijgen, de eerstehulpposten zien eruit als ziekenhuizen in de Derde Wereld, met kreunende mensen op brancards in de gangen. En toch wordt er nog meer bespaard op de nationale gezondheidszorg in de komende begroting. Maar dat wordt niet zo gezegd, want dat is een grote specialiteit van de regering-Meloni: dingen niet benoemen, dan zijn ze ook geen probleem.
Dat is ook de makke van Italiaans links, zij het in dit geval niet uit opportunisme, maar uit de communistische verstarring waarin het sinds de jaren vijftig nog steeds gevangen zit. 'Vakbonden' en 'arbeiders' zijn nog steeds de codewoorden van links, terwijl de Italiaanse maatschappij inmiddels anders in elkaar zit. Arbeiders met vaste contracten bestaan niet meer, de oppermachtige vakbonden waar de regering in de tijden van de grote communistische partij pci niet omheen kon, zijn een lachertje geworden. Er zijn andere categorieën hulpbehoevenden; toch blijft Italiaans links in de oude termen denken.
De Italianen zullen niet snel in opstand komen. Of althans nooit het soort opstand dat zin heeft en leidt tot algemene verbetering, zoals in Frankrijk. Italiaanse opstand is altijd ondergronds, staatsontwrichtend, ten nadele van de gemeenschap en in het voordeel van individuele belangen, die vaak de naam 'maffia' dragen. 'Italië is louter een geografisch gegeven', zei staatsman Klemens von Metternich tijdens het Congres van Wenen in 1815, toen Italië onder Oostenrijks toezicht werd geplaatst.