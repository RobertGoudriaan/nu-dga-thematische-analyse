Beeldschone meisjes en hun fluimen Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Tijdens de lezing zei ik: 'Ik durf de stelling aan dat dit boek de opvolger is van het dagboek van Anne Frank. Misschien is het wel beter.'
Ik sprak overDe wereld waar ik buiten sta: Oorlogsdagboek 1942-1945van dichteres Hanny Michaelis (1922-2007).
Ik legde uit wat ik er zo sterk aan vond: 'Hanny was twintig toen ze dit dagboek schreef. Het gaat over alles: over liefde, over de oorlog, over joods zijn in de oorlog, over christelijk antisemitisme, over onderduik, over pijn, over Nederland, over de Duitsers, over de Joodse Raad... Er passeert een reeks van intellectuelen. De een aardig, de ander laf, op de een wordt ze verliefd, de ander verafschuwt ze. Het is duizend bladzijden huilen, lachen, verbazen in een prachtige stijl.'
Het dagboek was oorspronkelijk niet voor publicatie bestemd en werd pas na de dood van Michaelis in haar papieren gevonden.
De oorlogsjaren heb ik nog nooit zo levendig beschreven gezien. Als dichteres vond ik Hanny onderschat. Misschien kwam dat omdat zij zo'n tien jaar getrouwd is geweest met Gerard Reve. Ik herinner me nog dat er in de jaren zeventig studenten waren die hun scriptie schreven over 'de invloed van Gerard Reve op het werk van Hanny Michaelis'. Ik raakte ervan overtuigd dat het eerder andersom is geweest.
Twee publicaties hebben me tot die overtuiging gebracht.
Het kleine boekjeWie dit ziet heeft de nacht overleefd: Over de poëzie van Hanny Michaelisvan Arjan Peters en het driehonderd pagina's tellende boek
'Vastgenageld aan de rand van het niets': Herinneringen en opinies van Hanny Michaelisvan Reve-biograaf Nop Maas. 'Over haar jeugd, over Gerard Reve, over schrijvers en kunstenaars, en over haar gedichten.'
Dit boek van Maas bestaat uit uitgewerkte gesprekken die hij met Hanny heeft gehouden, en wat is het een rijk, leuk, spannend, mooi boek geworden. Waarom?
Ik weet het niet precies. Nop Maas, die een biografie over haar wilde schrijven, wat door omstandigheden niet doorging, is een goed interviewer en Hanny wilde alles aan hem kwijt. Daarbij komt dat zij meedogenloos eerlijk is, prachtig kan formuleren en een groot gevoel voor humor en poëzie heeft. Ik heb zo moeten lachen om dit boek. Vooral om haar kwaadaardigheid; ze relativeert zichzelf constant en heeft gevoel voor anekdote. Helaas, helaas kan ik hier geen anekdotes van haar overschrijven, daar is de ruimte te beperkt voor.
In 2003 en 2004 sprak Nop Maas haar over haar poëzie.
'Het is gek dat mijn gedichten mooi gevonden worden door mensen die helemaal geen poëzie lezen', stelt ze vast.
Op dit punt komen het boek van Maas en Peters elkaar tegen. Peters laat in zijn 25 pagina's zien wat voor groot dichter Hanny is en Maas laat haar daarover praten. Uniek! Net zo uniek als de anekdotes eromheen.
Soms ben ik het met haar oneens, maar dan moet ik ook weer lachen. Over mijn held Remco Campert zegt ze: 'Remco Campert heb ik nooit iets gevonden als dichter, maar hij wordt door de vrouwen op handen gedragen. Het is een onappetijtelijke jongen. Zijn gedichten zijn halfzacht, een beetje gejat van die en die. Ze hebben niets eigens. Ze zijn volstrekt niet markant of kernachtig. Ik vind het eigenlijk rotzooi.'
Over de Vijftigers en hun relaties zegt Hanny: 'Freddy Rutgers was een beeldschoon meisje uit goede familie, zij droste min of meer naar Parijs met Remco Campert. Later was ze met Gerrit Kouwenaar en toen met Jan Elburg. (...) Lucebert ging er met de vrouw van Bert Schierbeek vandoor. Trientje Louw ging later nog met die fluim, hij is dood, die zich Jan Vrijman noemde. Zij werd verliefd op hem en ging daarom weg bij Kouwenaar'.
Heel af en toe komt Nop Maas in dit boek op bescheiden wijze om de hoek kijken. Zo beschrijft hij ook haar laatste dagen.
Er wordt een darmkwaal bij haar geconstateerd. 'Aan de instellingsarts vroeg ze: 'Kan ik hieraan overlijden?' Op het bevestigende antwoord zei ze: 'Wat jammer.'
Soms ben ik het met haar oneens, maar dan moet ik ook weer lachen