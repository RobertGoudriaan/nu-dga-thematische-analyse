Chinese persvrijheid Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
De Duitse schrijver Bertolt Brecht schreef naar aanleiding van de boekverbranding door de nazi's een ironisch gedicht over een verbannen schrijver. Die is woedend als hij ontdekt dat zijn boeken niet worden verbrand door wat in het gedicht 'het Regime' heet. Heeft hij soms niet altijd de waarheid geschreven? Verdient hij het niet om ook verbrand te worden?
Ik moest eraan denken toen onlangs een Nederlandse collegacorrespondent in China ten val kwam toen hij verslag probeerde te doen van een demonstratie van Chinezen die hun geld hadden verloren nadat een van China's vele schaduwbanken was omgevallen. Hij werd tegen de grond gewerkt door iemand die later zei dat hij van de politie was. Die pakte de correspondent ook zijn microfoon en telefoon af. Hij en zijn cameraman werden opgepakt en een aantal uur vastgehouden op het plaatselijke politiebureau. Ze mochten niemand bellen.
Typisch een incident waarvan je zou verwachten dat de overheid er later excuses voor zou aanbieden. Want China kent formeel persvrijheid, en een geaccrediteerde journalist op deze manier hinderen in de uitoefening van zijn beroep is niet toegestaan. Toch boden ook de autoriteiten in Beijing geen excuses aan. Integendeel: ze suggereerden juist dat de correspondent zelf schuldig was aan het voorval. Want er waren toch genoeg buitenlandse collega's die nooit in de problemen raakten? Was het dan niet een beetje zijn eigen schuld dat het hem overkwam?
Maar vrijwel elke serieuze poging om zaken te onthullen die China het liefst verborgen houdt, lopen vandaag de dag uit op tegengewerkt worden, op obstructie, of op zijn minst intimidatie van beoogde gesprekspartners. Als goede journalist moet je dus bijna wel een keer gehinderd en opgepakt worden. Zo niet, dan ben je als de schrijver in het gedicht van Brecht die kennelijk nooit iets van belang boven tafel heeft gehaald, en wiens werk dus niet verbrand hoeft te worden.
Chinese journalisten worden nog veel sterker gehinderd in het uitoefenen van hun beroep als ze niet louter 'de keel en de tong van de Partij' willen zijn, en het land heeft dan ook bijna geen echte onderzoeksjournalisten meer over.
Gewoon stellen dat China nu eenmaal geen persvrijheid kent, zullen de Chinese autoriteiten nooit doen. Het land kent formeel ook vrijheid van godsdienst, vrijheid van meningsuiting en democratie. Om die mythes overeind te houden, kunnen de autoriteiten bijna niet anders dan elk bewijs van het tegendeel glashard ontkennen. Ze spelen dan standaard de bal terug op degene die een bepaald recht of een bepaalde vrijheid claimt. Die moet zelf wel iets anders verkeerd hebben gedaan, hij of zij heeft het zelf verpest.
Om dat te bewijzen, gaat China er niet zelden toe over om iemand op alle mogelijke manieren zwart te maken. Daar lijden ook Chinese dissidenten onder als ze proberen bepaalde wettelijke rechten te claimen. De overheid gaat dan zoeken of ze hun belasting wel hebben betaald, of ze ergens wel helemaal legaal wonen en of ze misschien buitenechtelijke affaires hebben. Zo iemand raakt dan al snel maatschappelijk besmet, en komt geïsoleerd te staan. Alles om te voorkomen dat de overheid zelf fouten moet erkennen of echt over de juridische correctheid van bepaalde eisen moet praten.
Dat veel dingen niet gewoon benoemd kunnen worden, leidt ook internationaal tot spraakverwarring en irritatie. Zo blijft China maar herhalen dat het land steeds opener wordt, steeds transparanter en steeds meer geïntegreerd in de rest van de wereld. Als buitenlandse bedrijven of overheden dit ook in de praktijk willen zien, blijkt het vaak helemaal niet te kloppen.
Het ironische is dat China journalisten juist steeds op het hart drukt om vooral 'het echte verhaal' van China te vertellen, en om 'het Chinese verhaal goed te vertellen'. Maar het echte verhaal is in de ogen van de Chinese overheid alleen echt en waar als het een positief verhaal is dat de loftrompet steekt.
China heeft daarbij niet de meeste moeite met journalisten die een opinie geven, China heeft vooral problemen met onthullende journalistiek, die op beeld en aantoonbaar laat zien wat er nu precies echt gebeurt. Dat merkte ook de cameraman van de journalist die tegen de grond werd geslagen. Om hem heen werden meerdere zwarte paraplu's geopend, die hem al het zicht ontnamen. Een schoolvoorbeeld van hoe China's toenemende openheid en transparantie er in de praktijk uitzien.
'Het echte verhaal' van China moet wel 'goed' - positief - verteld zijn