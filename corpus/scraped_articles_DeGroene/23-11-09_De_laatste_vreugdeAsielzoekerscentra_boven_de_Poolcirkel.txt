De laatste vreugde Asielzoekerscentra boven de Poolcirkel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Arnon Grunberg bezoekt Noorse asielzoekerscentra, veelal gerund door private partijen. In deze 'tempels van het wachten' lijkt men de verveling gewilliger te accepteren. 'Ik ben verbaasd hoe vredig het hier is.'
'Nog een halfuurtje',zegt mijn taxichauffeur, 'dan zijn we in Sortland.' Een jonge jongen nog. 'In december heb ik het druk, de bejaarden en blinden krijgen geld van de overheid voor taxi's en in december moeten ze dat geld opmaken. Ik hou van geld. Ik kan er niets aan doen. Een tijd had ik een Roemeense vriendin, want ik had gelezen dat Roemeense vrouwen de grootste natuurlijke tieten hebben, ik ging zoeken en ik had het zelf niet verwacht maar ik vond een Roemeense, het ging uit want ze was niet echt volwassen en er waren cultuurverschillen. Daar', zegt hij, 'daar ligt Sortland. Wat ga je er eigenlijk doen?'
Ik ben hier voor de asielzoekers, maar dat durf ik hem niet te vertellen. Asielzoeker is net als jood of moslim een woord waar je in het openbaar voorzichtig mee bent. Ik antwoord dat ik hier voor werk ben. Alsof ik in de haven van Sortland zal aanmonsteren op een vissersboot. Een gevallen man die het tussen de vissers boven de Poolcirkel opnieuw gaat proberen.
Ik ben hier ook voor de privatisering. In 1990 was twaalf procent van de asielzoekerscentra in Noorwegen in private handen, in 2023 was dat 78 procent. De laatste stuiptrekkingen van het neoliberalisme, of zijn de Noren iets op het spoor?
We rijden langs het water dat Sortland scheidt van de rest van Noorwegen. Mijn chauffeur vertelt dat Sortland de blauwe stad wordt genoemd. 'Omdat de huizen daar blauw zijn, maar waarom ze blauw zijn weet ik ook niet.' Het is inderdaad een blauw stadje, de schemering helpt mee.
'Een keer per week ga ik bij mijn grootvader eten', zegt hij.
'Jullie hebben vast een goede band', opper ik.
'Nee, hij is eenzaam.' Met die woorden eindigt ons gesprek.
Nobelprijswinnaar Knut Hamsun heeft een tijdje in Sortland gewoond, van 1911 tot 1912, volgens een website van de Noorse toeristenindustrie verbleef hij in kamer 10 van Hotel Sortland, tegenwoordig heet het Thon Partner Sortland Hotel. Op mijn kamer vind ik inderdaad informatie over Hamsun. Over zijn nazisympathieën geen woord, maar misschien moeten we mensen die het bij sympathie hebben gelaten ook langzaam vergeven. Zijn beroemde romanHonger,over een jongeman met weinig geld, schrijfambities en veel honger, had hij lang voor zijn verblijf in Sortland geschreven. Hier schreef hijDe laatste vreugde,een titel die ik nu al uitstekend bij Sortland vind passen.
Morgen zal ik doorreizen naar Melbu, nog een uurtje verder westwaarts. Het asielzoekerscentrum daar biedt naast opvang ook residentiemogelijkheden aan kunstenaars. Er wordt een festival georganiseerd. Ook geen gek idee voor Ter Apel. InHongerschrijft Hamsun: 'Plotseling vallen me één of twee goede zinnen in die ik ook zou kunnen gebruiken in een artikel of een verhaal, fraaie stilistische wendingen zoals ik ze nog nooit eerder had bedacht.' Juist de asielzoeker verdient een stilistische wending.
Melbu is een dorpmet een kleine haven. Het enige hotel heet Melbu en lijkt vooral rugzaktoeristen te willen bedienen. Nu het seizoen alweer voorbij is, is het hotel leeg. De vrouw die me van Sortland naar Melbu reed en die voor het festival werkt, vertelde dat als ze lekker wil eten, ze het vliegtuig naar Oslo pakt. In deze omgeving lijkt het inderdaad of iedere vreugde de laatste kan zijn.
Toen we het toch over vluchtelingen hadden, zei ze: 'De mensen hier zijn vluchtelingen gewend. In de oorlog hebben de Duitsers Finnmark platgebrand en veel mensen uit Finnmark zijn toen naar Melbu en omgeving gevlucht.' Finnmark is het stukje Noorwegen dat nog boven Finland ligt. Operatie Noorderlicht, zo heette het platbranden in 1944. Voor het platgebrande landschap van Finnmark, zieNooit meer slapenvan W. F. Hermans. Het is koud in Melbu, maar de douche in het hotel is warm.
Ik word opgehaald in mijn hotel door de Nederlandse kunstenares en striptekenaar Eva Hilhorst. Samen met de Belgische striptekenaar Judith Vanistendael deed ze vorig jaar een residentie in Melbu. In een paar dagen tijd tekenen ze enkele vluchtelingen en wat leden van de lokale bevolking, diegenen althans die bereid zijn model te staan. De tekeningen zullen worden geëxposeerd op het festival dat eens in de twee jaar plaatsvindt, dat slechts drie uur duurt en dat bij slecht weer wordt afgelast.
We staan in een kamer van een gebouw dat gebruikt wordt door de Nordland Academy of Arts and Sciences. Wat er in deze academie aan wetenschap wordt gedaan is ook Eva en Judith niet duidelijk, en wat er hier gebeurt als Eva en Judith er niet zijn blijft een open vraag.
'Noorse cultuur is zo min mogelijk anderen storen', zegt Judith terwijl ze werkt aan een portret van Shaho, een Koerd die hier al zeventien jaar is, hij heeft geen status gekregen maar kan ook niet worden teruggestuurd en nu zwerft hij van asielzoekerscentrum naar asielzoekerscentrum. 'Iemand hallo zeggen is al storen. Op straat hier zie je alleen asielzoekers, de Noren lopen niet, die zitten in een auto.'
Eva vult aan: 'Je eet hier nooit bij iemand thuis. Je wordt lid van een club. Bijvoorbeeld de paddenstoelenclub en dan ga je samen paddenstoelen plukken en soms ga je met de paddenstoelenclub eten.'
Judith: 'De mensen hier zijn gezond maar eenzaam. Onafhankelijkheid is het grootste goed.'
Denkend aan die woorden loop ik naar het asielzoekerscentrum een paar huizen verderop - in Melbu is alles een paar huizen verderop. Het centrum is gevestigd in iets wat doet denken aan een oud postkantoor en wordt gerund door het bedrijf Bankplassen AS.
De grootste speler van de asielopvang in Noorwegen is de Adolfsen Group, die in handen is van twee broers; Adolfsen zit tevens in bejaardentehuizen, kinderopvangcentra, ook in Nederland, en zorghotels. In mijn boekDe vluchteling, de grenswacht en de rijke Joodschreef ik: 'Vroeg of laat moet de wachtende mens worden opgeslagen. De vraag blijft hoe vrijwillig dit gebeurt.' Hij wacht, de peuter tot zijn ouders hem weer komen ophalen, de bejaarde op het volgende bezoek of op de dood en de asielzoeker op het moment dat hij zijn leven weer mag hernemen. Maar in Noorwegen lijkt dit wachten nog meer op een verlangen dan elders, men lijkt het wachten hier gewilliger te accepteren. Het asielzoekerscentrum, tempel van wachten, wordt hiermottakgenoemd, zelfs door hen die het Noors niet machtig zijn, wat mij aandoenlijk, bijna aangenaam in de oren klinkt.Mottekis het HebreeuwsJiddische woord voor lieverd.
Ook verveling is een markt, misschien de grootste van allemaal, en al het wachten slechts uitgestelde bevrediging van een verlangen. Als ik voor de goedverzorgde mottak van Melbu sta vraag ik me af of Bankplassen AS in de asielzoeker een verveelde toerist ziet.
Bij binnenkomst in de mottakstuit je op een bord waarop in twee talen, Noors en Engels, te lezen valt: 'Verboden hier kleren en textiel weg te gooien. Overtredingen worden gerapporteerd en vervolgd.' Verder doet niets vermoeden dat dit hier een asielzoekerscentrum is. Wel roept het de vraag op waarom van alle ver- en geboden die men in een asielzoekerscentrum kan verwachten juist dit verbod een apart bordje behoeft.
In een klein en leeg kantoor word ik ontvangen door Tove Eidissen en Ken-Thomas Kvæl, Eidissen is hier manager en Kvæl is een van de leiders. Ze praten allebei behoedzaam en ze kijken wat ongerust uit hun ogen alsof ik hen zou willen betrappen op een wandaad. Misschien hebben ze slechte ervaringen met de pers.
'Wat doen jullie precies?' vraag ik. Ik weet dat de udi, de Noorse immigratie- en naturalisatiedienst, de asielzoekers geld geeft om eten en andere eerste levensbehoeften aan te schaffen; zij nemen verder de interviews af, 'distribueren' de asielzoekers. Vandaar mijn vraag: wat valt er nog te doen voor Bankplassen AS?
Eidissen denkt even na: 'We helpen ze een dokter te vinden.' Dan vertelt ze: 'Dit is een van de oudste asielzoekerscentra in Noorwegen. In 1987 werd het geopend, het was toen niet zo populair als nu.'
Het klinkt alsof het asielzoekerscentrum tegenwoordig de trots van Melbu is, en dat lijkt ook te kloppen. Toen het centrum in 2019 tijdelijk sloot, werd er geprotesteerd. Als er niets is in je dorp, dan voelt een redelijk functionerende mottak misschien als een prestigieus museum. En de winkels in Melbu worden natuurlijk indirect via de vluchtelingen gesubsidieerd.
'Wat doen jullie met de probleemgevallen?' vraag ik. 'Of is er geen overlast?'
'Als het echt uit de hand loopt moeten we de udi contacteren', zegt Eidissen. 'Zo iemand wordt overgeplaatst.' Ze voegt eraan toe: 'We willen altijd luisteren, maar we kunnen niet altijd helpen.' Het is duidelijk, Bankplassen AS kan niets doen aan de wachttijden en de beslissingen van de udi. Bankplassen AS wordt ook maar gestuurd.
'Ik ben verbaasd hoe vredig het hier is als je bedenkt dat hier 150 mensen leven met een geschiedenis, mensen die afkomstig zijn uit verschillende culturen', vertelt Kvæl. Hij kijkt ernstig.
'En hoelang zitten de mensen hier gemiddeld?' vraag ik. Geschiedenis of geen geschiedenis, iedereen wil weten hoelang hij moet wachten.
'Laten we de mensen die echt heel lang zitten even niet meetellen, dan zitten de meesten hier tussen zes maanden en twee jaar', antwoordt Eidissen.
'Worden er activiteiten georganiseerd voor de asielzoekers?' Geen wachten zonder activiteiten. 'Er wordt gevoetbald', zegt Eidissen. 'We hebben een zelfverdedigingsclubje voor vrouwen. In de zomer is er een reisje naar het strand. De kinderen kunnen activiteiten uitzoeken. Ze gaan naar school.'
Kvæl legt zijn hand op tafel. 'Alles gebeurt op basis van vrijwilligheid. Ze mogen hier blijven, maar ze hoeven niet.'
Ik wandel terugnaar de Nordland Academy of Arts and Sciences.
'Hoe was het in het asielzoekerscentrum?' vraagt Judith.
'Ze waren wat afstandelijk', zeg ik.
'Ja', antwoordt Judith terwijl ze door blijft tekenen, 'zo zijn de Noren, je moet ze laten komen zoals je honden laat komen.'
Een charmante Palestijn uit Syrië staat model, Samir heet hij. In Damascus zat hij in de mode. Hij is nu 33. In Noorwegen woonde hij al van 2014 tot en met 2017, maar hij is toen om 'privéredenen' naar Spanje gegaan, naar Madrid. 'Daar was ik illegaal', zegt hij, 'ik had er een vriendin die stierf aan een hartinfarct.'
'Dat is uitzonderlijk, zo jong sterven aan een hartinfarct.'
Hij knikt.
'En hoe is het in Melbu?'
'Ze hebben hier respect voor de mensen', vertelt hij. 'Ik werk in de supermarkt. Ik kom amper meer in het ontvangstcentrum. Mijn familie is nog in Syrië, het is moeilijk, maar als ik een jaar lang geld heb verdiend kan ik ze laten komen. Je moet respect hebben voor de mensen, dan hebben zij respect voor jou. Ik help af en toe een oud dametje, ik glimlach als de mensen hun spullen bij mij afrekenen.' In zijn vrije tijd zwemt hij veel, ook als het koud is, en hij vist. Makreel.
Erlan, een jonge Oekraïner met sproeten en rossig haar, komt de ruimte binnen. Anders dan in Nederland worden Oekraïners hier gehuisvest in asielzoekerscentra. Later zal iemand mij vertellen dat dit weleens voor 'verwarring' zorgt bij de andere asielzoekers, omdat de Oekraïners meer voorrechten genieten. Verwarring, de schoonheid van diplomatie mag niet worden onderschat. Erlan komt uit Kyiv, zijn ouders zitten in Odessa, hij heeft geen contact meer met hen. In Oekraïne deed hij iets administratiefs, wat blijft onduidelijk. Ik vraag: 'Hoe is het je gelukt Oekraïne te verlaten? Ik dacht dat mannen van jouw leeftijd niet weg mochten.'
'Ik had geluk', antwoordt hij en hij glimlacht als een sfinx.
Dan maakt hij duidelijk dat hij zijn haren wil knippen. Met behulp van Google Translate vertelt hij dat hij een kapper zoekt die in het bezit is van een tondeuse.
Op de dag van het festival,Elvelangs ('langs de rivier'), denk ik aan Ingmar Bergman, aan eenzaamheid en een te groot verlangen in de onherbergzaamheid. Feitelijk komt het festival neer op een wandeling door een park langs diverse vormen van kunst, behoorlijk wat asielzoekers wandelen mee. Er is een geluidskunstenaar uit Oostenrijk, over zijn werk spreken Eva en Judith met enige distantie, maar vermoedelijk is dat het lot van veel geluidskunstenaars.
De tekeningen van Judith en Eva hangen op twee plekken aan houten constructies die het midden houden tussen een galg en een waslijn. Ze hebben erbij gezet dat hun tekeningen gemaakt zijn in ruil voor verhalen. Een goede ruil, lijkt mij. In een bergbeek heeft weer een andere kunstenaar een koelkast gezet. Een asielzoeker uit Turkije houdt een monoloog in het Turks, de vertaling is alleen in het Noors. Hij is een aanhanger van de Gülenbeweging. De belangstelling voor zijn monoloog is groot.
Van het uiterste noordenvan Noorwegen reis ik naar het zuiden van het land om de asiel zoekerscentra van de Adolfsen Group nader te bekijken. De poot van het bedrijf dat voorziet in huisvesting voor asielzoekers heet Hero Norge AS, het heeft 31 asielzoekerscentra in Noor wegen en zeven in Duitsland. Vidar Torheim is de ceo, hij blijkt een man met weinig haar en warme, blauwe ogen. Hij rijdt mij rond in de omgeving van Stavanger om me enkele van de ontvangstcentra van Hero Norge AS te tonen.
'Waar we nu heengaan, dat is niet heel hoge kwaliteit', zegt Torheim. Probeert hij mijn verwachtingen te temperen of is hij gewoon eerlijk? Het moet niet worden uitgesloten dat mensen ook gewoon eerlijk kunnen zijn.
We rijden naar Hå, een dorp is te veel gezegd, vijf huizen op ongeveer drie kwartier van Stavanger. Het landschap is minder ruig dan in de Poolcirkel, maar eigenaardig genoeg nauwelijks minder verlaten. Het waait hard.
'Aan welke voorwaarden moeten jullie locaties voldoen?' vraag ik.
'Je moet aan vele voorschriften voldoen', antwoordt Torheim. 'Brandvoorschriften. Er zijn controles.'
Op het gebouw hangt een wit bordje met de tekst:'Hå - mottakssenter'.En daaronder:'Hero - gjør en ny, framtid mulig'.Wat zoveel wil zeggen als: 'Hero maakt een nieuwe toekomst mogelijk.' Voordat me een blik in deze toekomst wordt gegund word ik voorgesteld aan de manager, Marthe, en de assistent-manager, Benedicta.
Marthe legt uit dat het gebouw eerst een instituut herbergde voor mensen met fysieke en mentale beperkingen. 'In de jaren negentig werd het gesloten omdat het idee van langdurige zorg op het platteland als verouderd werd beschouwd. Iedereen moest deelnemen aan het leven, of ze het konden of niet. Een lokale onderneming wilden er een vakantiepark van maken maar dat ging niet door en toen werd het een asielzoekerscentrum.'
'Nemen de vluchtelingen deel aan het leven? Wat doen ze zoal de hele dag?'
'Ze hebben fietsen. Sommigen werken als tomatenplukker. Af en toe gaan we met de asielzoekers vissen.'
Laila, een verpleegkundige die hier vier dagen per week werkt, schuift aan en begint te vertellen over 'medische cultuurverschillen'. Ze lacht: 'In Oekraïne nemen ze tabletjes tegen hoge bloeddruk als ze voelen dat ze hoge bloeddruk hebben, daar is bijna alles over de toonbank te koop.' De Oekraïner als medische doe-het-zelver. De neutraliteit van het woord 'cultuurverschil' bevalt me.
Tijdens de rondleiding word ik langs de huisdierenafdeling gevoerd, waar asielzoekers zijn ondergebracht die hun huisdier hebben meegenomen, en een gemeenschappelijke keuken waar een Syriër bezig is een eigenhandig gevangen makreel schoon te maken. In een andere gemeenschappelijke ruimte zitten twee dames uit Eritrea en Ethiopië, ze zijn rond de zeventig en zijn hier al veertien en zestien jaar. De Ethiopische zegt: 'Als ik dit had geweten was ik nooit gekomen. Nooit. Mijn dochter is onlangs gestorven in Ethiopië. Ze was ziek. Een paar dagen later werd ik gebeld. Ze is dood. Ik zat hier op de bank.' Er spreekt geen woede uit haar stem, zelfs haar verdriet is onzichtbaar, het moet ergens zijn maar het is goed verstopt, vakkundig verstopt.
Aan het eind van de rondleiding zie ik nog een Oekraïense met een konijn in haar armen. Ze heeft net gehoord dat haar konijn niet de goede papieren heeft. Het moet waarschijnlijk worden afgemaakt, het is niet in de vereiste quarantaine geweest, maar voorlopig wordt het gedoogd in Hå.
Later vraag ik Torheim naar het demasqué van het zogenoemde neoliberalisme, voor vragen over het demasqué van het zogenoemde humanisme ben ik bij hem niet aan het juiste adres, dat blijft iets voor de udi.
Hij zegt: 'Ik denk dat geprivatiseerde opvang voor de beste resultaten zorgt tegen de beste prijzen. Wij doen het vieze werk voor de staat. Als er geen asielzoekers meer zijn, dan moeten er centra dicht en dan moeten we mensen ontslaan. Dat doen we en meestal vinden we andere banen voor die mensen. Maar met de oorlog in Oekraïne hadden we in drie dagen een offerte opgesteld voor de opvang van twintigduizend Oekraïners. Toen ging onze prijs wel omhoog, dat begrijpt de overheid ook.'
Als we terugrijden naar de stad is de wind is iets gaan liggen.
'Wat is je indruk?' vraagt hij. 'Redelijk, niet. Het is een oud gebouw. Noren zouden hier niet willen leven. Ik had niet de indruk dat ze het voor ons extra hadden schoongemaakt.'
Torheim is ontwapenend.
'Nee', zeg ik, 'het was geen toneelstukje, het was de werkelijkheid.'
Dan rijdt hij me naar de tweede opvanglocatie, een voormalig appartementenhotel in het centrum van Stavanger. Het is er comfortabel, het heeft de grandeur van het vroegere hotel weten te behouden. Ik zou er eigenlijk, bedenk ik, ook wel kunnen wonen. Het moet de trots zijn van Hero Norge AS.
Ik sluit mijn reis door Noorwegen afin Oslo, waar ik achtereenvolgens een gezworen vijand en een pragmatische bondgenoot van de gebroeders Adolfsen spreek, en een gevluchte Poolse die als buitenstaander de Noren en hun waarheden lijkt te hebben doorgrond.
De vijand is Linn Herning. 'Ze zien mij als een vijand', zegt ze. 'Ze hebben weleens naar me geschreeuwd: "Jij doet wat Trump doet." Let wel, de Adolfsen-broers zijn iconen in Noorwegen, iedereen kent ze, het waren eenvoudige jongens uit het noorden van het land. Maar ze profiteren van de welvaartsmaatschappij op een manier waarop er niet van geprofiteerd zou moeten worden.'
Linn Herning is de schrijfster van het boekVelferdsprofitorene(De welvaartprofiteurs) over privatisering in Noorwegen, en dan met name over de misstanden in de bejaardentehuizen van de gebroeders Adolfsen. Maar de broers zitten in vrijwel elke sector - kinderen, bejaarden, zieken en asielzoekers - van de privatiseringsgolf die in de jaren negentig begon. Op iets andere schaal komt dat ook in Nederland voor. Het coa huurt soms huisvesting van commerciële partijen en het heeft de commerciële zorgorganisatie Arts en Specialist en Just4Care ingehuurd voor medische zorg, waar overigens veel kritiek op is gekomen.
'Het probleem', zegt ze, 'is het ideologische geloof dat competitie altijd goed is en altijd de beste resultaten oplevert tegen de laagste prijs.' Ze spreekt zacht en nadenkend.
Dat dat geloof inderdaad leeft, blijkt tijdens mijn gesprek met de hoogste ambtenaar van de udi verantwoordelijk voor de asielopvang, Borghild Fløtre, een voorstander van privatisering. 'Ook gemeenten en ngo's kunnen zich inschrijven en een offerte bij ons indienen', zegt ze, 'maar het is niet zo dat de gemeente altijd met een betere offerte komt. Er is competitie en dat is gezond, en kwaliteit is uitermate belangrijk - dat houden we in de gaten. Maar er is absoluut geen bewijs dat een lokale overheid of een ngo een beter product aflevert dan een organisatie die winst wil maken.' Het grote voordeel voor haar is de snelheid waarmee opvangcentra geopend en weer gesloten kunnen worden. Fløtre moet soms naar woorden zoeken en excuseert zich voor het zoeken. 'Ik heb een tijdje geen Engels gepraat', zegt ze.
Een nadeel van die flexibiliteit is natuurlijk dat het personeel doorgaans minder bescherming geniet. Herning spreekt over de 'schaduwzijde' van de privatisering. Maar in de asielcentra blijft de gezondheidszorg geheel in handen van de lokale gemeenten.
Hoe is die privatisering precies tot stand gekomen? Waar Herning het op gemakzucht houdt ('We zijn te rijk geworden van de olie'), en de gemeenten meer initiatief zou willen zien nemen, houdt Fløtre het erop dat de gemeenten zelf de vraag niet kunnen bijhouden. 'We discussiëren over alle dilemma's', zegt ze. 'Ik denk eigenlijk dat er te lang wordt gediscussieerd.'
Als ze me naar de uitgang begeleidt, spreken we nog even over literatuur. Ik kan me niet aan de indruk onttrekken dat Fløtre liever over romans spreekt dan over asielzoekers.
Misschien heeft ze gelijk. Op een gegeven moment zijn de argumenten uitgewisseld, de beleidslijnen uitgezet, en dan moet het beste product worden gekozen. De asielzoeker heeft weinig te kiezen, hij moet erop vertrouwen dat de overheid voor hem de juiste keuze maakt. Ik begrijp de kritiek van Herning volledig en toch zit ik liever in een mottak in Stavanger of Melbu dan in de opvangcentra zoals ik ze elders in Europa heb gezien.
'Mooi uitzicht', zeg ikuiteindelijk terwijl ik uit het raam kijk van de flat van Nina Witoszek. De Poolse, die overigens ook een tijd in Ierland heeft gewoond, heeft in haar boekThe Origins of the 'Regime of Goodness'de Noorse variant van het humanisme bestudeerd. Roerend in een pan antwoordt ze: 'Het was veel mooier, maar dankzij de Noorse corruptie staat er nu een hoog gebouw waardoor we de fjorden niet meer kunnen zien.'
'Is er hier ook corruptie?'
'Noorse corruptie', zegt ze, 'dat is een speciaal soort corruptie.'
Begin jaren tachtig kwam Witoszek als vluchteling naar Noorwegen. Ze was lid van de Poolse vakbond Solidarnosc die onder leiding van Lech Walesa het communistisch regime van Jaruzelski deed wankelen.
'In Noorwegen is niet te weinig maar te veel vertrouwen', legt ze uit. 'Dat is ook een probleem. Noren zijn filantropisch. Naïef. Hun naïviteit is ook een vorm van zelfverheerlijking. Ze zijn er diep van overtuigd dat ze goed zijn. En tegelijkertijd is er hun pijnlijke eerlijkheid, die mij tot op het bot verbijsterde toen ik hier kwam. Natuurlijk komt die eerlijkheid voort uit een protestantse traditie. Hun overtuiging goed te zijn is geen gehuichel, ze geloven het echt. De omgang met vluchtelingen hier moet je ook in deze context begrijpen. Aan het Noorse humanisme kleeft het geloof dat God een rationeel wezen is.'
'Je kunt ook geloven dat God irrationeel is.'
'Zeker. Door hun ongelooflijke rijkdom zijn ze iets minder naïef geworden. De laatste jaren begint de ironie hier ook een beetje op te komen.'
Nina Witoszek schotelt me de beste vis voor die ik in Noorwegen heb gegeten en dan zegt ze: 'Vluchteling zijn is een vorm van wedergeboorte. Niet iedereen kan dat. Niet iedereen wil dat.'