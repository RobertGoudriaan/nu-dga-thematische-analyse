De kronkel die de lijn maakt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
Van romans over rouwlijken er grofweg twee soorten te bestaan: boeken die vooral het leven van of met de gemiste persoon willen reconstrueren (Connie PalmensI.M.,Kristien Hemmerechts'Taal zonder mij)en die waarin de nadruk ligt op het rouwproces (Julian Barnes'Levels of Live,Joan DidionsThe Year of Magical Thinking).De zevende roman van Daan Heerma van Voss, over een gestorven vader, lijkt er aanvankelijk een van het laatste type. Wanneer Oskar van Bohemen plotseling overlijdt te midden van de anonieme drukte van Schiphol, komen zijn drie kinderen samen, en moeten ze zich opnieuw tot elkaar en tot hun vader verhouden.
Jongste dochter Cat moet ervoor uit New York komen, waar ze werkt aan een paper over Freud. Dochter Tessel is schrijfster, en heeft een gezin in Naarden. Zoon Moor leeft een soort zelfgekozen outcast-bestaan in een gemeenschap met woonwagens. Afwisselend dalen we in elk van die levens dieper af, in de tijdspanne tussen overlijden en asverstrooiing. Die opzet doet denken aan Jan Wolkers'De doodshoofdvlinder(1979), ook een kringetje nabestaanden dat rituele en organisatorische rondjes draait rond het opgebaarde lichaam van een vader, met alle onderlinge spanningen van dien. Net als bij Wolkers zijn die eerste rouwdagen het kader voor een proces van herinneren en in het reine komen met. Dat verloopt grillig en ongericht, en Heerma van Voss vraagt van zijn lezers nog meer, doordat hij tussen drie hoofden heen en weer springt, drie levens die allemaal vanaf de bodem worden opgebouwd.
Vooral in al specifieke eigenaardigheden komen ze tot leven. Fraai is bijvoorbeeld de recalcitrante houding van Moor die in zijn woonwagen een joint draait waarvan hij per se wil dat die nonchalant brandend in zijn mondhoek hangt op het moment dat zijn zus arriveert. Tess is iemand die twijfelt over haar schrijverschap, of ze wel iemand is die 'het geleefde leven ondergeschikt maakt aan het geschrevene'. Cat wil verdwijnen in de verre stad en kan zich niet goed hechten.
Drie personages, allemaal met hun liefdesgeschiedenissen, jeugdherinneringen, huiselijke beslommeringen, ambities en teleurstellingen - dat is veel. Als daar ook nog de herinneringen vanuit het perspectief van Oskar zelf én dat van zijn ex-vrouw bij komen, plus wat beschouwende terzijdes van de verteller, bijvoorbeeld over Hektor en Achilles, dan moet het uitdiepen wijken voor aanstippen en aftasten.
Dat is een consequentie van het grotere experiment van deze roman. Net als schrijfster Tessel is Heerma van Voss duidelijk gefascineerd door de alwetende verteller. Tessel wil een roman schrijven die het idee uitdrukt 'dat mensen met trage levens misschien wel meer horen en zien', en dat ook 'het prozaïsche mythisch kan zijn'. De alwetende verteller die in deze roman boven al die personages zweeft, is naar eigen zeggen dezelfde als die van deIliasdie na de negentiende eeuw in onbruik raakte. Hier leeft hij op en belicht glimpen uit levens van één familie. Dat een auteur zoiets nieuws waagt is op zich al prijzenswaardig, zelfs als dat niet op alle fronten overtuigt. Je diep inleven in elk afzonderlijk personage lukt niet, maar door allerlei verhaallijnen te weven, laat deze roman je wel ervaren hoe al die familieleden ondergedompeld zijn in één gezamenlijke realiteit. Dit alwetende perspectief geeft een nieuw soort dramatische ironie: de lezer komt in contact met zoiets als een groepsziel, terwijl de personages juist geïsoleerd blijven.
Een andere consequentie van dit perspectief is dat de verhaalelementen met de meeste plotpotentie - een jeugdtrauma waardoor Oskar zich pantserde tot een zwijgzame man; een familiefortuin dat verdwenen is - minder tot hun recht komen, soms wat geconstrueerd blijven. Zo krijgen de kinderen de concrete toedracht aan het einde onthuld in een gevonden brief, maar omdat de lezer via die alwetende verteller alles op pagina 181 al vernam, heeft dat niet de impact van een grote onthulling waarop geanticipeerd wordt.
De kracht en levensechtheid komen hier niet van climaxen en keerpunten, maar van intieme observaties. Wanneer Tessel bijvoorbeeld over haar vader denkt: 'En dan was er die speciale blik in zijn ogen, die flikkeringen van weerloosheid, als hij struikelde of een mok liet vallen, en zij even de ouder was en hij het kind.' Of een herinnering aan vakantiefoto's nemen, waar hij te lang bij wachtte, 'zodat er altijd iemand op stond met een verwrongen gezicht, half uitgevaagd door de plotselinge beweging, ze noemde het spookfoto's, hoe kon dat nou, hij was toch fotograaf?'
Dat Daan Heerma van Voss' eigen vader overleed terwijl hij hieraan werkte (hij schreef meerdereNRC-essays over dit verlies en draagt het boek aan zijn vader op) is kennis die je niet helemaal kunt uitschakelen bij het lezen. Zou dit de reden zijn dat de emotionele diepgang pas toeneemt tegen het einde? Met name de scène waarin Moor zijn afscheidsspeech uitspreekt is helemaal raak. Dit is een roman voor wie zich mee wil laten voeren in een experiment van de alwetende verteller, en niet zozeer uit is op een coherent, harmonieus geheel, maar zich onderweg wil laten verrassen door wat zich steeds weer terloops aandient aan fraaie beelden, zinnen en gedachten, zoals deze, die wel eens een kern zou kunnen zijn: 'De dood is geen flits aan het einde van de rit, het is een structuur die verweven is met ons hele bestaan, van begin tot eind; niet de punt waarmee de kronkellijn eindigt maar de kronkel die de lijn maakt.'
De lezer komt in contact met zoiets als een groepsziel
Desire van den Berg | Daan Heerma van Voss waagt iets nieuws  DAAN HEERMA VAN VOSS Geen vaarwel vandaag Atlas Contact, 384 blz.