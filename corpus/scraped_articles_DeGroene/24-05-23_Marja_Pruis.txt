Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
Ik kwam iets van Beckett tegen. Dat rampspoed geen welsprekendheid verdraagt. Precies, dacht ik. Maar nu ik er een paar dagen mee heb rondgelopen denk ik: wat wel? Ik wantrouw welsprekendheid ten diepste, terwijl ik mijn leven lang dacht me erin te moeten bekwamen.
Mensen die mooi zingen, hou het maar bij je.
Ik kan hier niet te lang over doorgaan.
Voor ik het weet ben ik het stotteren aan het ophemelen. Ik ben goed bevriend geweest met een stotteraar, op de goeie leeftijd. Dat hij lid was van een marxistische organisatie maakte het plaatje af. Hij was zo radicaal dat hij er niet meer van kon praten. Er was ook iemand die er prat op ging nooit zijn tanden te poetsen, en in plaats daarvan knoflookkauwgum kauwde. Hij had een hekel aan meisjes. De derde rookte een sigaar nadat hij voor het eerst had opgetreden met zijn band. Die moest ik hebben natuurlijk.
Reader, I had him.
Ik ben dit aan het typen met de dood in mijn nek. Ik weet het, daar mag je niet mee spotten, maar ik spot ook niet. Ik voel hem gewoon blazen. Hij zegt: opschieten jij. Straks moet je de trein halen, praten met mensen over boeken. En dan moet je fietsen naar ergens in de stad, praten voor de radio over een boek dat heel lang geleden verscheen. En dan fiets je snel terug, want dan word je gebeld, om te kunnen praten over een schrijver die net overleden is.
Ik begrijp het wel, dat ik dit allemaal doe. Ik moet het doen, want ik ben de enige die alles nog weet, en straks ben ik ook dood, ik voel het blazen. Alsjeblieft, dit heeft niets met koketterie te maken. Ook niet met realiteitszin. Meer met zweet in de handen.
Er moet iets zijn tussen welsprekendheid en stotteren. Ik zoek het. Ik probeer iedere dag iets te schrijven dat zich daar bevindt. Ik kwam er gisteren achter dat er geen emoticon bestaat van de struisvogel, het dier waarmee ik me ten diepste verwant voel. Al moet ik bekennen er nog nooit eentje daadwerkelijk de kop in het zand te zien steken. Is het wel waar? Ik vind iedereen altijd zo gevat. In plaats van 'sorry' te appen, wil ik een struisvogel sturen.
Ik heb een papiertje bij me, voor straks als ik op pad ga. Er staat op: deo; oogpotlood; ondergoed; lippenbalsem. Ik moet niet vergeten dat ik dit allemaal nodig heb, dat ik het moet kopen. Dat er meer is dan boeken en lezen en schrijven en doodgaan. Dit is een gelukkige dag, ook dat is Beckett. Hij liet het zijn personage zeggen, keer op keer, om haar steeds dieper in het zand te laten verdwijnen.
Er zijn gewoon feestjes, ik kom erin om. Ondanks dat ik zelf heb bedacht minder te zullen kopen, heb ik een lange olijfgroene jurk gekocht. Olijfgroen, zediger dan ik me ooit had kunnen voorstellen. Van m'n dochter kreeg ik slippers, ze staan hier onder mijn bureau, ze zijn van een merk dat te boek staat als lelijk en seksloos. Omdat ik ze van haar kreeg zijn ze beeldschoon, en het leer is bovendien goudkleurig. Ik klamp me vast aan dat goud.
Ik begrijp het wel, dat nieuwslezeressen op naaldhakken staan. Ik was er vroeger boos over, maar ik voel dat niet meer. Het einde der tijden is pas echt daar als ze praktisch schoeisel aan trekken. Losse kleren. Rondbanjeren in die studio alsof het mensen zijn. Zonder te stotteren gewoon maar zeggen wat er in de wereld gaande is. Wankelen moeten ze. Ieder moment namens ons tegen de vlakte kunnen gaan.
'Het schuldgevoel waardoor de meeste overlevenden worden verteerd is dat ze het hebben overleefd: waarom zijn zij dood en leef ik nog?'
Emmanuel Carr√®re,V13