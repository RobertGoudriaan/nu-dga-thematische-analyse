In Mozambique houden de verkiezingsonlusten aan

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Kaapstad -De aanhoudende politieke onlusten in Mozambique baren buurland Zuid-Afrika veel zorgen. Er zijn nauwe economische banden en veel Zuid-Afrikaanse bedrijven zijn afhankelijk van de haven van de hoofdstad Maputo. De Mozambikaanse economie ligt al maanden op zijn gat en belangrijke projecten zijn op de lange baan geschoven.
Bijna driehonderd mensen zijn bij de ongeregeldheden om het leven gekomen. Het geweld begon na de nationale verkiezingen van 9 oktober 2024, die zouden zijn gewonnen door het al 49 jaar regerende Frelimo. Die had voor het eerst een kandidaat naar voren geschoven die de antikoloniale strijd tegen Portugal niet heeft meegemaakt - Daniel Chapo werd in 1977 geboren, twee jaar na het einde van de onafhankelijkheidsoorlog.
Zijn voornaamste tegenstander was de vijftigjarige Venâncio Mondlane, die in juni vorig jaar de oppositiepartij Renamo verliet om zich als onafhankelijke kandidaat te presenteren. Hij gebruikte de slogan 'Red Mozambique - dit is ons land' en is vooral populair bij jonge kiezers, die hopen op een uitweg uit de corruptie en economische malaise (zo'n 62 procent van de bevolking leeft in extreme armoede).
Verkiezingswaarnemers van de African Union en de Southern African Development Community (sAdc) verklaarden geen grootschalige stemfraude te hebben waargenomen. Zuid-Afrika sloot zich daarbij aan.
Waarnemers van de Europese Unie rapporteerden echter 'ernstige tekortkomingen'.
Al voor de verkiezingen waarschuwde de ngo Centro de Integridade Pública dat er was geknoeid met de kieslijsten. Daarop zouden zo'n 900.000 'spookstemmers' staan. Uiteindelijk stelde het constitutionele hof de uitslagen wat bij, maar nog steeds kon Chapo op 65 procent van de stemmen rekenen, terwijl Mondlane 24 procent zou hebben gekregen.
Nadat bij het geweld twee van zijn naaste medewerkers om het leven kwamen, vluchtte Mondlane naar Zuid-Afrika. Afgelopen donderdag keerde hij terug, een week voor de inhuldiging van de nieuwe president. Na zijn aankomst op het vliegveld knielde Mondlane, evangelist en tv-persoonlijkheid, met een bijbel in zijn hand neer en herhaalde dat hij en niet Chapo de verkiezingen had gewonnen (hij claimt 53 procent van de stemmen). Hij zei bereid te zijn tot een gesprek. 'Ik ben hier in levenden lijve om te zeggen dat als jullie willen onderhandelen... ik ben er.' Drie dagen daarna riep hij via Facebook op tot nieuwe protesten.
De onervaren Chapo wacht de weinig uitnodigende taak om de gemoederen tot bedaren te brengen en zijn land tot een eenheid te smeden. Zuid-Afrika probeert te bemiddelen.