Dirigeerstokjes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
TELEVISIE Marin Alsop
'Hoe moeilijk kan het zijn?' vraagt Nickea Johnson stralend, Afro-Amerikaanse puber die sinds haar zesde vioolles heeft: 'Als Marin Alsop het kan, kan ik het ook.' Het gebeurt in de aftiteling van de documentaireMarin Alsop: Zeg nooit nooiten de hoofdpersoon moet om die slotscène geschaterd hebben, tegelijk trots en ontroerd. Want Nickea mag zo Amerikaans klinken als wat (wie wil die kan), Marin had als kind nul voorbeelden maar kwam waar ze wilde. Vrouwelijke musici genoeg als rolmodel (zij het beduidend minder solisten dan mannen - we zijn in de jaren zestig). Maar toen papa (zelf violist) haar op haar negende meenam naar een concert (ze moest van mama, celliste, helaas een jurk aan) wist ze absoluut zeker dat ze dirigent wilde worden.
We zien archiefopnamen van New Yorkse familieconcerten door Leonard Bernstein, waarin hij uitleg geeft over instrumenten, orkest, directie en componist. Want hij was het die de bliksem bij Marin in deed slaan. Maar haar Juilliard-vioollerares zei prompt: 'Meisjes kunnen dat niet.' Eerste ontmoediging in een half leven van afwijzing, hoon, vernedering en minachting. Hoe schandelijk was de opmerking van haar docente? Die wist niet beter, want, zegtNYT-muziekrecensent Michael Cooper: 'Het was destijds makkelijker voor een vrouw om hoge legerofficier te worden of zelfs een G7-land te besturen, dan dirigent te worden van een groot Amerikaans symfonieorkest.' (Frieda Belinfante en haar Orange County Philharmonic worden niet genoemd - te onbekend en inderdaad niet 'groot'.)
Het is sinds kort nauwelijks voor te stellen dat vrouwen met de idiootste argumenten ('te weinig spierkracht') volledig ongeschikt werden verklaard: Karina Canellakis, Barbara Hannigan, Anja Bihlmaier, ze floreren alleen al in Nederland. Ook Mariss Jansons moest niets van vrouwelijke dirigenten hebben. Achterlijk, vergeleken bij de veel eerdere Bernstein, die zich met hart, ziel en lijf over Alsop ontfermde toen ze nergens werd toegelaten. Zie hoe hij tijdens een masterclass met de arm om haar schouders aanwijzingen geeft en haar innig omhelst na een slotakkoord. Paternalistisch? Seksistisch? Ze geniet van de koestering en bevestiging door haar idool. Idool als dirigent, maar ook als volksopvoeder; als compositorisch democraat die het onderscheid tussen hoge en lage cultuur doorbrak; als humanist voor wie kleur, sekse, klasse, geaardheid irrelevant waren.
En zie nu de grote Alsop (onder meer chef van Baltimore, São Paulo, het Radio Symfonieorkest van Wenen): nooit te beroerd om met conservatoriumorkesten te werken, masterclasses te geven waarin opvallend veel Afro-Amerikaanse pupillen; vooral ook werkend met aankomende vrouwelijke dirigenten (we zien onder meer de jonge Elim Chan, sinds kort chef in Antwerpen) voor wie ze beurzen heeft ingesteld. Maar zie bovenal een wijze, geestige, onvermoeibare, muzikaal briljante vrouw die de Parnassus besteeg langs een doornenpad en die het volste recht heeft de vaak weemakende term 'verbinding' te gebruiken. In artistieke en sociale zin.
Walter van der Kooi
Bernadette Wegenstein,Marin Alsop: Zeg nooit nooit,NTR Het uur van de wolf, woensdag 2 november, NPO 2, 22.41 uur