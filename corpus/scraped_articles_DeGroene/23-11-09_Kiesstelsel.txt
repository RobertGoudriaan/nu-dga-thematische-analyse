Kiesstelsel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
In het boeiende interview van Floor Milikowski met Bram van Vulpen over de regionale ongelijkheid in Nederland(De Groene,19 oktober) vertelt Van Vulpen hoe men in Duitsland, in tegenstelling tot Nederland, wettelijk heeft vastgelegd dat de reistijd naar winkels, scholen, ziekenhuizen en dergelijke onder bepaalde grenzen moet blijven, ook in perifere gebieden: de 'rechtvaardigheidsminima'. Misschien komt dat doordat Duitsland nog iets anders heeft wat Nederland niet heeft: een gemengd kiesstelsel. Het is vreemd: aan de ene kant constateert Van Vulpen dat het gebrek aan ruimtelijke rechtvaardigheid in Nederland te maken heeft, althans deels, met de samenstelling van de Tweede Kamer, waarin de Randstad oververtegenwoordigd is. Aan de andere kant zegt hij niets over wat we daaraan kunnen doen. Kiesstelsels zijn immers niet in steen gebeiteld en kunnen hervormd worden.
Nederland heeft nu een systeem dat gebaseerd is op evenredigheid op nationaal niveau. Een gemengd kiesstelsel zou een mix zijn van die evenredigheid en een districtenstelsel. De samenstelling van de Tweede Kamer zou dan voor, bijvoorbeeld, de helft bepaald worden door evenredigheid op nationaal niveau, en de andere 75 zetels zouden bezet worden door de kandidaten die als eerste uit de bus komen in elk kiesdistrict (waarvan er dan 75 zouden zijn). Dan weet je in elk geval zeker dat al die districten minstens één vertegenwoordiger hebben in de Kamer. Gekoppeld aan de voorwaarde dat deze mensen daadwerkelijk in 'hun' district wonen - zodat ze ook echt de druk voelen om verantwoording af te leggen aan hun achterban - kan dit ervoor zorgen dat de onvrede in achtergestelde gebieden sterker doorklinkt in Den Haag en ook beleidsmatige consequenties heeft.
Het is natuurlijk geen wet van Meden en Perzen dat een gemengd kiesstelsel leidt tot vermindering van de regionale ongelijkheid; er zijn ook andere factoren, en de ervaringen in andere landen moeten goed bekeken worden. Maar het idee is op z'n minst een discussie waard: uiteindelijk gaat het om de verbroken band tussen kiezers en politici, tussen perifere regio's en Den Haag, en de urgente noodzaak om die te herstellen. Nadenken over de hervorming van het kiesstelsel mag dan geen taboe zijn.
JUR SCHUURMAN