Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 oktober 2024
Ik zit in de Londense metro, tersluiks te kijken naar de vrouw tegenover me. Ik vond dat mijn zusje altijd te opzichtig naar mensen keek. Ik kon dan ook nog eens aan haar gezicht zien dat ze niet helemaal kon geloven wat ze zag. Mensen zijn ook niet te geloven.
Ik raak niet echt uitgekeken op die vrouw, die mij niet in de gaten heeft want ze kijkt ingespannen op haar telefoon. Het bevalt haar niet wat ze daarop ziet. De man naast haar leest Paul Murray,The Bee Sting. De eerste keer dat ik in een Londense metro zat, las iemandMoneyvan Martin Amis. Iedereen leest Martin Amis! dacht ik verheugd. Ik hou van Engeland!
Ik stootte mijn zusje geregeld aan. Hé, niet zo kijken. Mijn kinderen stoten me nu zo aan. Ik denk van mezelf dat ik nogal een beheerst persoon ben, maar als ik afga op hun vermanend gepor valt dat wel mee.
De vrouw doet me denken aan een vriendin die ik al een tijdje niet heb gezien. Maar dan wat verwaarloosder. Ze heeft haar haren in een middenscheiding waardoor je goed haar uitgroei kan zien. En haar gezicht? Het is moeilijk te benoemen wat er precies gebeurt met een gezicht in de loop van de jaren. Het verband tussen voorhoofd en kin en alles wat daaromheen gebeurt, wordt losser. Meer ontspannen.
Die vriendin stuurde me deze zomer een fotootje van zichzelf op vakantie. Ik moest twee keer kijken om te zien dat zij het was. Ik dacht: dit is wat Judith Butler bedoelt met dat we meer'undone'tot elkaar moeten komen.
Ik probeer minder te denken in termen van wonderen, maar als het op mensen aankomt is dat onmogelijk. In de klavecimbelbouwer die deze week in de krant werd geïnterviewd, herkende ik de jongen met wie ik ooit studeerde. Het was niet de neus, ook niet de oogopslag, het was vager dan dat. Ik denk dat het vooral de goede wil was die ik aan hem afzag.
Als je iemand kent, is het eenvoudiger om ook iemands voorkomen te kunnen waarderen. In feite maakt het alles uit.
Een van de eerste keren dat ik werd besproken in de krant, kwam er een mannetje langs om een foto van me te maken. Ik had geen idee hoe die foto was geworden. Ik had ook geen idee hoe de bespreking zou uitpakken. Het bestond nog niet dat je van tevoren iets te weten kon komen. Het lijkt nu of ik uit de Middeleeuwen stam, en dat is ook zo. Ik liep gewoon voortdurend naar de sigarenboer om te vragen of de krant er al was.
Mijn moeder belde, de krant was bij haar gearriveerd met de postkoets, of wat hadden ze in de Middeleeuwen.
Hoe is de foto? vroeg ik.
Zij zei: je kijkt precies zoals jij kunt kijken.
Jaren eerder merkte ze iets soortgelijks op. Ik maakte me zenuwachtig voor een sollicitatiegesprek, wist niet welke kleren ik aan moest trekken. Mijn moeder zei: ze zien meteen wie je bent. Ze bedoelde dit geruststellend.
Als ik zeg dat ik gelaten ben over ouder worden, weet ik dat dat niet helemaal klopt. Maar het komt wel het meest in de buurt van hoe ik er tegenaan kijk. Moeders krijgen altijd overal de schuld van, maar bij mij pakte mijn moeder goed uit. Ze gaf me een besef van mezelf mee. Het zette zich in me vast, onwrikbaar denk ik soms. Al is er altijd iemand die je uit de droom wil helpen. Op mijn tiende was daar opeens Jos Spek, ervoor had ik geen idee dat ik een neus had.
De vrouw met de uitgroei, ik had m'n haar al lang laten bijkleuren. Maar ik zie haar frons en die neemt me voor haar in. Bij Marble Arch stapt een stoet meisjes in. Meisjes,they hunt in packs. Ze zitten naast elkaar en gillen van het lachen, ze komen niet meer bij. Ik volg hun blik en zie wat zij zien in de bolle spiegeling van de ramen.
Hun gezichten langgerekt, ieder verband tussen voorhoofd en kin en alles wat daaromheen gebeurt opgelost. Ze trekken de gekste bekken om het effect te kunnen zien, want wat een giller.
'Hoe zag je gezicht eruit voordat je ouders werden geboren?'
Ruth Ozeki,The Face: A Time Code