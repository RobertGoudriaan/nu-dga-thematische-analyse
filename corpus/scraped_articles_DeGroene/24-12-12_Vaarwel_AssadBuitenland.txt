Vaarwel Assad Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Indrukwekkende beelden waren er te over: de uitzinnige menigten die zich verzamelden op de pleinen in de Syrische provinciesteden, de omvergetrokken standbeelden, de eindeloze colonne passagiersauto's met vluchtelingen die terugkeerden vanuit Turkije, en natuurlijk Bashar al-Assad zelf, die aan de zijde van zijn vrouw opdook in Moskou.
Diep ontroerend waren de beelden vanuit de beruchte Sednaya-gevangenis, waar rebellen politieke gevangenen bevrijdden die daar soms al decennia vastzaten. Met ongelovige blikken wankelden ze naar buiten. Sjofel gekleed, vaak slechts in witte hemdjes. Sommigen werden door anderen gedragen, wat direct ook herinnerde aan de martel- en moordfabriek die deze gevangenis was.
Ook waren er beelden van de pers waar de lichamen vervolgens in werden geplet en verwerkt - als een stille getuige van de industriële schaal waarop het Assad-regime martelde en moordde. Repressie was, en is, een beproefd politiek instrument in de Arabische wereld. Maar niemand maakte het zo bont als vader en zoon Assad, die samen meer dan zestig jaar aan de macht waren.
De razendsnel verkruimelende dictatuur, de feestvierende massa's in de straten, het getoeter en het vuurwerk roepen herinneringen op aan 2011, het jaar van de Arabische Lente, toen de dictators als rijpe vruchten naar beneden kwamen vallen: Zine El Abidine Ben Ali in Tunesië, Hosni Mubarak in Egypte, Moammar Khadhafi in Libië en Ali Abdullah Saleh in Jemen. Het was het jaar van de grote verwachtingen; het jaar waarin alles mogelijk leek. Het MiddenOosten, waar seculiere dictators decennialang de dienst uitmaakten en waar nooit iets leek te veranderen, transformeerde in een politieke flipperkast.
Maar juist in Syrië bleef de bal hangen. Hier was Bashar al-Assad aan de macht, die in 2000 zijn vader Hafez had opgevolgd, die in 1963 via een staatsgreep aan de macht gekomen was. Het waren de jaren waarin oudere despoten in de Arabische wereld hun zonen als liberale hervormers naar voren schoven, zoals in Libië met Seif al-Islam, in Marokko met 'M6' en in Egypte met Gamal Mubarak. Vaak hadden die een deel van hun jeugd in dat Westen doorgebracht, zoals aanvankelijk ook Bashar, die oogheelkunde studeerde in Londen en voor een burgerlijk bestaan leek weggelegd. Maar door de onverwachte dood van zijn oudere broer belandde hij alsnog aan het hoofd van de Syrische staat, in feite een alawitische clan die de soennitische meerderheid onderdrukte. Wat volgde was een decennium van cosmetische politieke hervormingen.
Begin 2011 veranderde alles. Tegen de achtergrond van almaar stijgende prijzen voor levensmiddelen gingen met name jongeren uit de stedelijke middenklasse overal in de Arabische wereld de straat op. Ze stonden op tegen politieke willekeur, corruptie en eisten meer democratie. Anders dan machthebbers elders liet Assad zich niet wegjagen. Hij trad keihard op, liet met scherp op demonstranten schieten en bevrijdde duizenden jihadisten uit de gevangenis - een doelbewuste (en succesvolle) poging om wat begon als een protest van verontwaardigde burgers in een meer religieuze sfeer te trekken. Hij speelde ermee in op de in het Westen levende angst voor islamitisch geïnspireerde terreur.
Syrië werd al snel het toneel van een verbeten strijd tussen allerlei groepen: islamisten in allerlei varianten, het meer seculiere vrije Syrische leger, en ook Koerden, die in het noordoosten van het land een eigen politiek experiment begonnen: Rojava. Iran en Rusland wierpen zich op als loyale beschermers van Assad. Met name Rusland, dat nietsontziende bombardementen op rebellenhoofdstad Aleppo uitvoerde, met ook ziekenhuizen als doelwit, een voorbode van wat Oekraïne enkele jaren later te wachten stond. Geleidelijk ontstond een patstelling, waarbij de rebellen zich verschansten in de noordelijke provincie Idlib.
Opmerkelijk genoeg was het dankzij Israël dat de flipperbal van de Arabische Lente weer ging rollen. Dankzij bombardementen op de sjiitische strijdgroep Hezbollah verloor het Assad-regime een cruciale steunpilaar. Met Rusland dat zijn handen vol had aan Oekraïne roken de rebellen, met steun van Turkije, hun kans en wisten ze Assad in nog geen twee weken te verdrijven.
Een aspect van de Arabische Lente was dat vanonder de puinhopen van de ineengestorte seculier-autoritaire regimes allerlei islamistische bewegingen opdoken met aanspraken op de macht. Syrië is daarop geen uitzondering. De ervaring leert inmiddels dat grote verwachtingen getemperd moeten worden. Toch is dat iets anders dan cynisme. Misschien is niet alles mogelijk, maar openingen zijn er wel degelijk. Er zal een tijd van oordelen komen, nu eerst zijn de Syriërs zelf aan het woord.
Er zal een tijd van oordelen komen, nu eerst zijn de Syriërs zelf aan het woord