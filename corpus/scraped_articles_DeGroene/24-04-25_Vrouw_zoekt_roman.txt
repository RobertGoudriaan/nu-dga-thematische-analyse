Vrouw zoekt roman!

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Wanneer een schrijverje door honderden pagina's martelingen, moorden, seksuele excessen (stront eten, kots eten, bloed als glijmiddel, pedofilie, incest, verkrachting, anus na clit na anus, liters en liters zaad), verminkingen, afpersingen, abortussen, kannibalisme, vreemdelingenhaat en dieren- en kindermishandelingen laat ploeteren, dan wil die schrijver iets van je. Maar wat?
InDe vijf,de 'libertijnse roman' van Anton Dautzenberg, zijn Selin, Anne, Dylana en Elodie (SADE? Zoals Markies de Sade? Het boek zit vol met dit soort melige grapjes) op zoek naar een verzetje. Het dagelijks leven, waarin ze scholieren met goede cijfers zijn, verveelt ze. Stiekem met de docenten naar bed gaan is niet genoeg; ze hebben een onstilbare honger naar erotiek en geweld. Ze lokken voor hun eigen genot slachtoffers in de val. Het belangrijkste is dat ze niet aan de maatschappij meedoen, ze willen 'vrij zijn, vrij blijven, en vrij sterven'.
Het tienermeisje is een lustobject, maar ook een bron van ongrijpbare duisternis. Daar kun je een boek over schrijven vanuit het perspectief van een man, maar dan zou die psychologische afstand tussen de verteller en het onderwerp centraal moeten staan. Dat is goed gedaan door bijvoorbeeld Jeffrey Eugenides inThe Virgin Suicides(1993). De zusjes Lisbon uit een streng religieus gezin vallen ten prooi aan het zelfdestructieve drijfzand van de puberteit, seks, verdriet en uiteindelijk zelfmoord. Wat brengt de meisjes tot dit soort gruwelijkheden? De vertellers kunnen er alleen maar naar gissen, omdat ze jongens zijn. De zusjes Lisbon krijgen daardoor een mystieke kracht, de vunzig-maagdelijke sadomasochistische tegenstrijdigheid van tienermeisjes. Dautzenberg lijkt die afstand tussen verteller en onderwerp niet te zien of niet interessant te vinden; zijn tienermeisjes zijn middelbare mannetjes in strakke lijven.
Die lijven. Ik had gezworen nooit meer iets te lezen waarin tepels karaktertrekken toegewezen krijgen. Speels? Ondeugend? Wat is een 'verrassend karaktervolle piemel'? En die obsessie met de 'kamelenteen' die kloppend en gezwollen door iedere strakke spijkerbroek heen te zien is! Heb je onlangs nog een tiener gesproken, Dautz? Gen Z'ers willen nog niet dood gevonden worden in een strakke spijkerbroek.
'U bent er nog!' spreekt de verteller, The Puppetmaster, mij toe op bladzijde 273. Niet van harte! De overdaad aan anatomisch onhaalbare gorigheid ('de kaken van de anus'?!) is bijna niet uit te drukken in een recensie van deze lengte. Een averechts effect heeft dat: wat bedoeld was als choquerend stompt je af, maakt je wanhopig van verveling. Ah, maar dat was júist de bedoeling, klinkt de triomfantelijke stem van de verteller, die letterlijk schrijft: 'ik knipoog naar de lezer'. Aan het einde van de roman keren de meisjes zich plotseling tegen hun schepper. De schrijver/verteller/'demiurg' wordt bestraffend toegesproken: 'de eentonige slacht- en neukpartijen hebben we nu wel gehad'. Een laatste troef. Iets een hele roman lang volhouden en vervolgens ongedaan maken. Een atoombom van een knipoog, want waar was het dan allemaal voor?
Het doel is dus niet om de meisjes te begrijpen, niet om de lezer te prikkelen met een verhaalopbouw - daarvoor zou er suggestie moeten zijn, dreiging, de spanning van het gruwelijke dat nog niet gebeurd is. Niet om stilistisch uit te blinken (en-toen-en-toen-en-toen) en niet om nieuwe beelden te creëren, die zijn grotendeels ongegeneerd geleend uit films ('de spectaculair geënsceneerde slachtpartijen uitKill Billzijn er niets bij'). Niet om daadwerkelijk de grenzen van fatsoen te verkennen, want waarom zou je dan 's werelds saaiste heilige huisjes kiezen? Anne Frank een nymfomaan noemen is stap één. Als er geen tweede stap komt, blijft het een oeverloze opsomming van provocaties.
Waar het om gaat is natuurlijk de 'truttige tijd' waarin we leven. De cancelcultuur. 'Woke' als moloch, als taalpolitie, als nieuwe kerk. Het is die braafheid die The Puppetmaster wil doorbreken. Hij ziet dat als een dappere daad: 'Libertijnen moeten op hun tellen passen, want de wereld is bang voor ze, doodsbang.' De vraag is hoe gecanceld je je mag voelen als je overduidelijk alles hebt mogen opschrijven dat je wilde. Markies de Sade werd nog in de gevangenis gegooid; deze libertijn krijgt een interview inde Volkskrantwaarin de 'sereniteit en goede smaak' van zijn interieur benoemd worden. Zijn vijand is ingebeeld.
Het wrange: wie dit recenseert loopt in een val. Het boek daagt je uit om er iets van te vinden, en zodra je dat vindt ben je een humorloze trut, zoals voorspeld in een 'aanbeveling voor de vrouwen': 'relativeer eens wat meer, laat humor toe'. Daarom is die zelfkritiek op het einde zo flauw; daarmee is alles wat tot nu toe heeft plaatsgevonden in één klap een commentaar geworden. Ik wil geen commentaar lezen. Ik wil een roman lezen.
Vooruit, ik laat wat humor toe. Ik buig me over de vraag die deze roman stelt. Ben ik intellectueel genoeg om hier niet van te walgen? Walg ik wel en leg ik het weg, dan ben ik medeplichtig aan vertrutting. Lees ik door, ben ik dan medeplichtig aan de beschreven narigheden? Of mag ik bij de exclusieve club van libertijnen? Ik oefen alvast hun kreet: 'Ik ben een VROUW. Met een VAGINA. Met een ANUS. Met een MOND. Met LEF.'
'U bent er nog!' spreekt de verteller mij toe op bladzijde 273. Niet van harte!
Jan Mulders / ANP | Anton Dautzenberg wil iets van de lezer met zijn 'libertijnse roman'. Maar wat? A.H.J. DAUTZENBERG De vijf Atlas Contact, 400 blz.