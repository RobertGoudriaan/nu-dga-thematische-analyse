Vertrouwen De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Psycholoog en filosoof Arthur Eaton beantwoordt levensvragen van lezers. Deze week: hoe hervind ik het vertrouwen in mijn relatie?
Beste E.,
Vertrouwen kost tijd. En het is moeilijk om vertrouwen te herstellen als je op verkeerde voet bent begonnen; maar het is niet onmogelijk. Je schrijft dat je geen 'veilige basis' hebt kunnen bouwen, E. Ik vraag me af wat je daarmee bedoelt. En met de aanhalingstekens. Laat ik dit zeggen: volgens mij heb je een veilige basis als je elkaar kunt accepteren als de unieke personen die jullie allebei zijn. Ik zou zeggen: uiteindelijk gaat vertrouwen erom dat je jezelf en een ander echt kent.
Eerlijkheid, consistentie, bereidheid tot vergeving. Het zijn allemaal belangrijke ingrediënten van vertrouwen in een relatie, maar de belangrijkste zijn kennis en begrip. Kennis over jezelf - je eigen zwaktes, sterke punten - en kennis over de ander. Om die te krijgen moet je heel precies kijken en luisteren. Niet alleen naar de ander, ook naar jezelf.
Het betekent ook: moeilijke gesprekken voeren, over wat een goede relatie precies voor jullie inhoudt. Er ontstaat veel pijn en verdriet als mensen er te laat achterkomen dat ze andere ideeën hebben over wat een goede relatie is. En er bestaan zoveel verschillende manieren om samen te zijn. Ik noem maar wat: sommige mensen bewaren liefst hun zelfstandigheid, anderen doen liever de meeste dingen samen. Sommige mensen vinden monogamie vanzelfsprekend, anderen vinden een flirt of een verliefdheid naast hun relatie gewoon. Sommige mensen proberen altijd de waarheid te spreken, anderen dekken een harde waarheid toe met witte leugens. Geen van die dingen is goed of fout, maar het is wel belangrijk om te weten wie je tegenover je hebt, en jezelf de vraag te stellen: is dit degene met wie ik mijn leven wil delen? En kan ik dat wel aan?
Ik zeg: kan ik dat wel aan, want het gaat ook om eerlijk zijn over je eigen schaduwzijden. Ben je driftiger dan je denkt? Ben je jaloerser dan je zou willen zijn? Praat erover, experimenteer, leer van elkaar. En probeer zonder oordeel naar elkaar te kijken. 'Het begin van liefde', schreef de katholieke denker Thomas Merton, 'is de bereidheid om degenen van wie we houden volledig zichzelf te laten zijn, en ze niet te willen veranderen.' We hebben vaak de neiging anderen de schuld te geven voor wie ze niet zijn. Veel moeilijker, en veel interessanter, is om iemand te leren kennen als degene die hij of zij is, en je dan af te vragen: hoe kunnen wij het best van elkaars gezelschap genieten?
Als je besluit dat je samen verder wil, is de volgende stap: bereid je voor op tegenslagen. Hoe gemotiveerd mensen ook zijn om vertrouwen te herstellen, het zal twee stappen vooruit zijn, één stap terug. Moedig de stappen vooruit aan en besteed niet te veel aandacht aan de stappen terug. Bereid je erop voor dat het hervinden van vertrouwen weleens langer zou kunnen duren dan je wil.
Wat betreft jouw veilige hechting: ik zou me niet te veel aantrekken van wat je vrienden daarover zeggen. Het gaat erom hoe deze relatie voor jou voelt. Hechtingsstijlen zijn van invloed op hoe we in onze huidige relaties staan, ongetwijfeld, maar het staat ons altijd vrij om los te komen uit ingesleten patronen. En dat hoef je niet alleen te doen. Belangrijker is dat jij nu eerlijk bent naar jezelf over of je wel of niet in deze relatie wil blijven en, zo ja, dat je er samen met je partner aan werkt. Maak realistische afspraken. Bouw nieuwe herinneringen op. Creëer samen een nieuw project. Er is geen betere manier om mensen te verbinden dan door een gezamenlijk project. En onthoud: kinderen zijn geen project.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl