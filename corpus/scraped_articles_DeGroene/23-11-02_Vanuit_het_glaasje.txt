Vanuit het glaasje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
De oersoep: het al, het webdat alles met elkaar verbindt, de tijdloze plek waar we vandaan komen en waarnaar we zullen terugkeren. In de tussentijd verliezen we die plek voornamelijk uit het oog. Alleen de extremen brengen ons erheen: de geboorte, de dood, de seks, de hallucinogenen.
De naamloze hoofdpersoon inOersoep,waarin we de schrijver Bregje Hofstede kunnen herkennen, is nieuwsgierig naar datgene wat schuilgaat 'achter het vlies van het toonbare'. In het dagelijks leven is ze schrijver, verhuist ze naar Frankrijk met haar vriend Warre, bevalt ze van haar eerste kindje. Maar ze verlangt naar datgene wat achter het dagelijks leven zit, iets wat alleen uit te drukken is in 'ontaal'.
Hofstede belandt algauw in een paradox: de ontoereikendheid van taal om de menselijke ervaring te beschrijven moet ze in taal zien te beschrijven. Dat levert typografische experimenten op in de intense bevallingsscène waar de roman mee begint. Bijvoorbeeld een pijnkreet die doorloopt over de marges om daarna in losse letters uiteen te vallen, of woorden waarvan de inkt steeds vager wordt, alsof de vastberadenheid er langzaam uitvloeit.
De hoofdpersoon vindt taal een imperfect communicatiemedium, maar 'het lichaam is anders. Dat weet hoe het moet.' Het zijn andere zintuigen dan haar ogen en oren die ze belangrijk vindt: 'Ik kan ruiken of het een dag is waarop het niet zal lukken.' Het proza is een poging om zo dicht mogelijk bij het begrijpen en beschrijven van fysieke sensaties te komen, het lichaam in contact met andere lichamen en met de natuur. Hofstede's taalgebruik is wroetend, bijna agressief, alsof ze met geweld de taal van beleefdheden wil ontdoen om zo tot een menselijke kern te komen - vleselijk, seksueel. Menstruatie is 'een overrijpe vrucht die klodderig en klevend naar buiten drupt', zaad is er 'om met beide monden op te slorpen'. De overgave waarnaar ze zoekt, omschrijft ze als het 'tijdelijke uitwissen van oevers': het kortstondige besef dat je geen afgesloten entiteit bent. Het doet denken aan detotal animal soup of timevan Allen Ginsberg. Soep: een rugbyteam dat beweegt als één lichaam. Soep: twee of meer geliefden die uit de tijd stappen en zich overgeven aan een enkel uitgestrekt erotisch moment. Soep: een orgaan bouwen in je lichaam en dat dan een mens noemen. Soep: rillend en kotsend door nul delen tijdens een ayahuascatrip.
De ene overgave laat zich beter beschrijven dan de andere. Hoe aardschokkend/paradigmaverschuivend/epifaniebevorderend ook voor degene die het ervaren heeft, ik vrees dat het vrijwel onmogelijk is om een trip te beschrijven op een manier die interessant is voor een publiek. 'Ineens zijn er geen drie dimensies meer, maar duizend, in een onontcijferbare taal die overal om je heen kolkt in kleuren die je nog nooit eerder hebt gezien en het fonkelt en beweegt en het zingt en het deint.' Oké! Wel heel geslaagd: een seksscène om je adem bij in te houden, tijdens het borstvoeden, waarbij vader-moederkind tot een enkel driekoppig wezen verworden en de grenzen tussen pijn en genot vervagen.
Het eigenlijke verhaal van deze roman is de botsing tussen het soep-besef van de verteller, dat ze met toenemende manie aan de lezer wil overbrengen, en de kleine alledaagsheden waar een leven toch voornamelijk uit bestaat. De banaliteiten van een huwelijk, brengen en halen naar de crèche, werken, tuinieren. De hoofdpersoon is ontevreden, steeds op zoek naar een manier om die laag alledaagsheid af te pellen en de kolkende soep te onthullen.
Ze is bang om saai te worden, besef je op een gegeven moment. 'Misschien weet iedereen instinctief dat ze in een waterglaasje zitten en dat het ruime sop bestaat.' Die smachtende blik vanuit het waterglaasje naar buiten maakt haar stem in één klap tot die van een gefrustreerde huisvrouw, terwijl ze dat zeker niet is, ze is schrijfster met een flitsend bestaan. Het ironische is dat ayahuascatrips, wandelvakanties om jezelf te vinden, anale seks, emigreren, zelf kombucha maken, verhuizen naar het platteland om met je handen in de aarde te zitten en experimenteren met open relaties inmiddels zulke gemeenplaatsen zijn in het bestrijden van burgerlijkheid dat ze zelf burgerlijk zijn geworden. De wanden van het waterglaasje zijn ondoordringbaar. Het leven is fundamenteel klein.
Is dat erg? De hoofdpersoon vindt het erg. Maar Hofstede weet juist het meest te raken op onbewaakte momenten, omgeven door de stilte van het dagelijks leven. Wanneer ze net verliefd aan het worden is op haar vriend en beschrijft hoe ze hem achterlaat op een perron, 'niet minder onbekend maar dieper onbekend'. Hoe ze met een doekje het gezicht van haar dochter schoonveegt en in een flits van herkenning zowel moeder als kind is, de textuur van het doekje over haar eigen gezicht voelt. Haar vriend die haar toesnauwt: 'Communiceer jij alleen per roman?' Dit zijn ook de passages waarin ze stilistisch sterk is, de vertelstem heeft van een soepele autoriteit. Is de onuitgesproken mystiek van het alledaagse niet genoeg? Moet ermore out therezijn? Moeten we op zoek naar vrouwelijke oerkrachten, het beest in onszelf, ons losmaken van ketenen en conventies? Misschien ben ik er zelf gewoon niet nieuwsgierig genoeg naar om me te kunnen vinden in het grote besef van Hofstede's hoofdpersoon, en kijk ik lafjes toe vanaf de kant, op veilige afstand van de soep.
Een pijnkreet loopt door over de marges en vervalt in letters
Maartje Geels / ANP | Met geweld wil Bregje Hofstede de taal van beleefdheden ontdoen  BREGJE HOFSTEDE Oersoep Das Mag, 248 blz.