Verbeeldingskracht in het land van Mark Rutte

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Begin deze zomer heerste rond het einde van dertien jaar Mark Rutte een aanstekelijk soort optimisme. Alles zou anders kunnen, alles zou anders worden. De premier, en naar alle waarschijnlijkheid de meest kundige politicus van zijn tijd, was al die jaren een meester gebleken in het tijdig smoren van oplaaiend ideeëndebat. Maar nu vertrok hij en dat zou, zo dachten velen, een bevrijding kunnen zijn.
Dus laat het maar knetteren! Kom maar op met die vergezichten! Laat in dat gigantische veld van partijen het debat over de toekomst van Nederland ontstaan! Er kwam bijzonder weinig van terecht. De ongemakkelijke waarheid die liefhebbers van zo'n ideeënbotsing stilletjes moeten gaan ervaren is deze: het lag al die tijd misschien wel helemaal niet aan Rutte.
Sterker nog, aanschouw het campagneveld zoals het er nu bij ligt en neem waar dat er sowieso niet zo gek veel is veranderd. De drie grote ideologische stromingen die de politiek sinds de oorlog domineerden zijn springlevend én maken soms zelfs aanspraak op het Torentje. Weliswaar niet in hun oude gedaante maar wel in gedachtegoed. De sociaal-democraten hebben zichzelf gemoderniseerd tot groene sociaal-democraten. Pieter Omtzigt neemt een weifelend midden in dat altijd het CDA toekwam en is een geloofwaardig erfgenaam van christen-democratisch denken, inclusief linker- en rechtervleugel.
En tot slot is er de liberale partij van de vertrekkende premier. Zij hoefde niet eens van gedaante te veranderen om relevant te blijven. Na het ineenstorten van de zuilen en de ontideologisering van de politiek is de minst ideologische partij, de VVD, als enige ferm overeind gebleven. Hierin schuilt ook het antwoord op de vraag die je deze dagen zo vaak hoort: hoe kan die partij na dertien jaar regeren zo hoog in de peilingen staan?
Het antwoord is simpel: juist door zich niet te verzoenen met grote idealen en door problemen aan te vliegen als zaken die je gewoon 'moet fixen' is het nog altijd een wenkend perspectief voor Nederlanders die je vooral niet moet vermoeien met al te grote verhalen. Dit land is nou eenmaal niet een plek met een sterke verbeeldingskracht.
Zie hier ook de ongekende populariteit van Pieter Omtzigt. Een man die grossiert in noodzakelijke'fixes',iemand die als een soort loodgieter noodzakelijk onderhoud wil plegen aan het staatsbestel. Zouden er andere landen zijn dan Nederland waar zo iemand zo populair kan worden? Omgedraaid: het zou niet voor het eerst zijn dat er na jaren van zeer felle polarisatie wordt gekozen voor saaie degelijkheid en een belofte van behoedzaam herstel. Jan Peter Balkenende werd premier na Pim Fortuyn, wellicht wordt Pieter Omtzigt dat na de felle coronajaren.
'Herstel' is sowieso de sleutelterm geworden bij deze verkiezingen. Het ligt besloten in de hoofdboodschappen van de drie partijen die nu het meest kansrijk naar de macht dingen. Stuk voor stuk willen ze de blauw-oranje puinhopen van dertien jaar Rutte opruimen. Omtzigt heeft zijn verkiezingsprogrammaTijd voor herstelgedoopt, GroenLinks-PvdA spreekt in vrijwel elke zin over 'herstel' en droomde al voor de kabinetsval over een 'reparatiekabinet'. En zelfs de VVD - die al die tijd aan de knoppen zat - heeft haar boodschap subtiel bijgesteld. Dilan Yesilgöz wilterugnaar een land waar mensenweertegen elkaar kunnen zeggen dat het 'gaaf' is.
Af en toe dook er bij deze verkiezingen nog een klein partijtje op dat een manmoedige poging deed wél dat grote ideologische gesprek te voeren. Volt leverde plannen in voor een radicale omwenteling van de samenleving - alle fiscale regelingen en toeslagen weg, een basisinkomen, stevige klimaatbelasting en een 'verenigde staten van Europa' - en liet tevens zien dat je je plannen dan prima kunt laten doorrekenen. Partij voor de Dieren schetst al jarenlang consistent een alternatieve samenleving en SP-leider Lilian Marijnissen probeerde in een rtl-debat een fundamenteel gesprek aan te knopen met Yesilgöz over marktwerking in de zorg, maar botste op een muur van onwil. 'Ik ga niet met u het debat naspelen dat u al twaalf jaar lang met Mark Rutte voert', zei de nieuwe VVD-leider.
Terwijl je ook kon denken: doe maar eens wél, en dan graag inclusief een evaluatie van de vraag waarom dat echte gesprek zo lang uitbleef.
Omtzigt is iemand die als een soort loodgieter noodzakelijk onderhoud wil plegen aan het staatsbestel