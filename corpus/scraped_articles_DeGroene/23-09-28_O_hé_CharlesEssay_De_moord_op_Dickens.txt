O, hé, Charles Essay De moord op Dickens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Toen Zadie Smith uiteindelijk toch maar aanThe Fraudbegon, haar roman over een beroemde juridische strijd in 1873, kwam ze overal Charles Dickens tegen. Geen negentiende-eeuwse deur of hij had er wel een voet tussen.
De eerste dertig jaar van mijn levenwoonde ik binnen een straal van anderhalve kilometer van het Willesden Green-metrostation. Toegegeven, ik ben elders gaan studeren, en ik heb zelfs even in Oost-Londen gewoond, maar dergelijke uitstapjes waren van korte duur. Ik keerde altijd weer vrij snel terug naar mijn buurtje in Noordwest-Londen. Totdat ik plotseling, tamelijk abrupt, niet alleen de stad de rug toekeerde, maar heel Engeland. Eerst verhuisde ik naar Rome, toen naar Boston en later naar mijn geliefde New York, waar ik tien jaar zou blijven wonen. Als vrienden me vroegen waarom ik het land had verlaten, antwoordde ik soms grappend: omdat ik geen historische roman wil schrijven.
Misschien was het een grapje voor insiders; de enigen die het echt begrepen waren andere Engelse schrijvers. Er waren ook andere, meer voor de hand liggende redenen. Mijn Engelse vader was overleden. Mijn Jamaicaanse moeder was naar Ghana vertrokken voor de liefde. En ik was getrouwd met een Ierse dichter met een voorliefde voor reizen en avontuur, die op zijn achttiende zijn geboorte-eiland had verlaten. Mijn banden met Engeland leken te verbrokkelen. Al zou ik niet willen zeggen dat ik Londen beu was. Nee, ik was nog lang niet 'het leven beu', om met Samuel Johnson te spreken. Maar ik had wel genoeg van het beklemmende literaire wereldje in Londen, of in ieder geval van de rol die ik daarin toegewezen had gekregen: multicultureel wonderkind (op leeftijd). En dus vertrok ik.
Op gezette tijden vielen we ten prooi aan gevoelens van spijt en weemoed, twee schrijvers die vreesden te ver te zijn weggetrokken van hun inspiratiebron. Het kan tenslotte noodlottig zijn voor schrijvers om ontworteld te zijn... Soms beurden we onszelf op: kijk naar de grote Ierse schrijvers, hielden we onszelf voor, kijk naar Beckett en Joyce. Zie ook: Edna O'Brien. Die schreven toch ook allemaal over hun thuis terwijl ze er ver vandaan woonden? Maar vervolgens sloeg de twijfel weer toe. (Ieren nemen altijd een uitzonderingspositie in.) Hoe zat het met Franse schrijvers? Caribische schrijvers? Afrikaanse schrijvers? Hier lijken de feiten minder eenduidig. Terwijl we zo heen en weer werden geslingerd, hield ik me vast aan het ene gegeven dat voor mij als een paal boven water stond: elke schrijver die langdurig in Engeland heeft gewoond, zal vroeg of laat een historische roman schrijven, of ze nou wil of niet. Hoe komt dat?
Soms denk ik dat het ermee te maken heeft dat onze nostalgischeloopzo klein is, zo strak. Er zijn nu bijvoorbeeld mensen in Engeland die tot proustiaanse tranen kunnen worden geroerd door de herinnering aan de Spice Girls of de MiniDisc of de telefooncel - er is maar weinig voor nodig - en het kan niet anders of dat heeft effect op ons literaire landschap. De Fransen nemen de termnouveau romanletterlijk. Terwijl ik de indruk heb dat de Engelsen voortdurend in de ban zijn van het verleden. ZelfsMiddlemarchis een historische roman! En hoewel ik zelf ook behoorlijk Engels ben, heb ik altijd iets tegen de vorm gehad, een vooroordeel dat is terug te voeren op mijn studententijd, toen we geneigd waren historische romans per definitie te zien als in politiek en esthetisch opzicht behoudend.
Als je eennoveluit de kast haalt die op willekeurig welk moment in de afgelopen honderd jaar geschreven had kunnen zijn, maakt die novel zijn naam niet echt waar, toch? Zou het niet in het dna van een novel moeten zitten dat hij 'novel' is, nieuw?
In de loop der tijd ben ik vraagtekens gaan plaatsen bij de ogenschijnlijke logica van deze studentenredenering, al helemaal nadat ik enkele opmerkelijke voorbeelden van het genre had gelezen.Memoires van Hadrianusvan Marguerite Yourcenar is bijvoorbeeld niet in het Latijn geschreven, enHet meten van de wereldvan mijn vriend Daniel Kehlmann niet in het Oud-Duits. Zelfs de taal inWolf Hallheeft weinig van doen met de werkelijke Tudor-syntax: het is door en door mantelliaans.
Al deze drie boeken vertellen iets nieuws. Niet alle historische fictie is een exacte nabootsing van die tijd, en een bepaalde kijk op het verleden hoeft geen slaafse imitatie te zijn. Je kunt naar het verleden kijken vanuit een kritisch perspectief, of met enige afstand, en sommige historische romans zullen niet alleen je kijk op het verleden drastisch veranderen, maar ook die op het heden. Dit is natuurlijk gesneden koek voor mensen die al langere tijd liefhebber zijn van historische fictie, maar voor mij was het nieuw. Ik nam afstand van mijn ideologische bezwaren.
Dat was maar goed ook, want rond 2012 stuitte ik op een verhaal uit de negentiende eeuw waarvan ik meteen wist dat ik er iets
mee moest. Het was het verhaal van een slepende juridische strijd in 1873, een van de langste uit de Engelse geschiedenis, waarin Arthur Orton, een slager uit Wapping, beweerde sir Roger Tichborne te zijn, de lang vermiste, naar verluidt verdronken erfgenaam van het Doughty-Tichborne kapitaal. De zaak van de eiser, die bekend kwam te staan als de Tichborne Claimant, was destijds eencause célèbre,niet in de laatste plaats omdat de kroongetuige en tevens fervent pleitbezorger van de eiser een voormalige Jamaicaanse slaaf bleek te zijn. Deze Andrew Bogle had voor de Tichbornes gewerkt en hield bij hoog en bij laag vol dat hij sir Roger herkende.
Het laat zich denken dat de getuigenis van een arme, zwarte man in 1873 kon rekenen op veel scepsis, maar het Engelse volk zit, net als het aanverwante Amerikaanse volk, vol verrassingen. Nadat men had gezien hoe verdachten uit de arbeidersklasse vaak onheus werden bejegend door bourgeois jury's, advocaten die aan Eton hadden gestudeerd en rechters van adel, was men maar al te zeer bereid de kant te kiezen van een arme man die beweerde een rijk man te zijn. De rechtbank stroomde vol mensen die met eigen ogen wilden zien dat een van hen voor de verandering zou winnen. (Misschien een pervers verlangen, maar wellicht herkennen we er iets in van het proces tegen O.J. Simpson.) Bogle en zijn slager groeiden uit tot nationale helden.
Dit opmerkelijke verhaalraakte me, als een kunstwerk waar je bij toeval tegenaan loopt: perfect geschikt voor mijn plannen. Zo'n geschenk uit de hemel dat je als schrijver eenmaal in je leven ten deel valt. Het zou echter nog acht jaar duren voordat ik aan mijn werktafel ging zitten om het geschenk uit te pakken. Ondertussen deed ik er alles aan om maar niet aan mijn historische roman te hoeven beginnen. Ik bleef in Amerika wonen, ver weg van Engelse bibliotheken en rechtbankverslagen. We kregen nog een kind. Ik schreef nog vier romans. Maar al die tijd bleef ik op een soort achteloze manier om het onderwerp heen draaien, als een gespannen vrouw op een datingapp, die nooit echt naar rechts durft te swipen. Ik las een paar geschiedenisboeken, maakte aantekeningen, kreeg de zenuwen, legde alles weer in de la.
Nog altijd wilde ik geen historische roman schrijven. Ik zag op tegen al het werk dat zoiets met zich meebracht. Dat werd er niet minder op toen ik mijn New Yorkse buurman, de eerder genoemde Daniel Kehlmann, de noodzakelijke research zag doen voor zijn historische romanTijl,die speelt in Duitsland tijdens de dertigjarige oorlog. Hij werkte in de speeltuin in New York, terwijl zijn kind met ons kind speelde. Hij werkte op bankjes in het park. Hij werkte in bibliotheken. Gedurende een jaar of vijf was hij dag en nacht met zijn research bezig. Telkens wanneer ik hem vroeg hoe het ging, zei hij dat het slopend was, zo ongeveer het moeilijkste wat hij in zijn leven had gedaan: 'Alsof je tegelijkertijd promoveert en een roman schrijft. Al die aantekeningen!'
Het sprak me niet echt aan. Normaal gesproken maak ik geen aantekeningen. Ik ga zitten. Ik schrijf een roman. Maar deze niet-roman die ik weigerde te schrijven had nu al een la vol aantekeningen en een plank vol boeken opgeleverd. Je studietijd ligt achter je, hield ik mezelf voor. Als je dit laat gebeuren, nemen je ergste, saaiste, meest dickensiaanse instincten het over, hield ik mezelf voor. Elke Tichborne-raad die ik oppakte, leidde nu al naar het zoveelste schitterende tapijt van het negentiende-eeuwse leven, waardoor ik weer nieuwe boeken moest bestellen en een nieuwe map met notities moest maken.
Mijn gezinsleden begonnen al snel genoeg van me te krijgen: 'Wisten jullie dat er in 1848...' Zadie, je romans zijn al dik genoeg als ze nergens over gaan! sprak ik mezelf toe. Hoe moet dat als er ook echte feiten aan te pas komen? Zet het uit je hoofd, Smith, zet het uit je hoofd!
Over al mijn eigen twijfels heenhing de langgerekte schaduw van Dickens. Een boekenwurm van mijn leeftijd, geboren en getogen in Engeland, ontkomt niet aan Dickens' ongekende invloed. Hij is overal. Hij was op school en in de boekenkasten thuis en in de bibliotheek. Hij had Kerstmis bedacht. Hij was aanwezig in de politiek, had invloed gehad op veranderingen in het arbeidsrecht, het onderwijs en zelfs het auteursrecht. Hij was niet alleen een onvervalsteworking class hero,een stralend symbool van onze vermeende meritocratie, maar ook een kroonjuweel van de English Heritage-toeristenindustrie. (Met andere woorden, hij werd postuum ingelijfd door een groot aantal onderdelen van de Engelse samenleving voor een groot aantal politieke doeleinden.) Hij was ook overal waar ik wilde zijn: in het theater, in Italië, in Amerika. Er waren filmversies van zijn boeken in omloop - je zou kunnen stellen dat het aan Dickens te danken is dat er zulke prestigieuze miniseries zijn - hij maakte maar liefst zijn opwachting bijThe Muppet Showen hij is niet weg te denken uit Hollywood, zowel in bewuste bewerkingen als in onbewust plagiaat.
Zelf heb ik als kind veel te veel van hem gelezen en hoewel ik de gebruikelijke vraagtekens plaatste en bedenkingen had - te sentimenteel, te theatraal, te moralistisch, te geconstrueerd - kon ik me met een licht gevoel van schaamte ook nooit helemaal onttrekken aan zijn invloed, hoe graag ik dat vaak ook wilde. Precies zo ging het met mijn heimelijke research. Waar ik me ook bevond in het negentiende-eeuwse Londen, steevast stuitte ik op Dickens. In de belangrijke hoofdstukken, in het register, binnen of buiten de haakjes - alle wegen leidden naar Charles. Er leek geen negentiende-eeuwse deur te zijn of hij had er wel een voet tussen.
Soms was ik gewoon met mijn eigen werk bezig en las ik bijvoorbeeld over een opstand in Jamaica, en ineens was hij daar weer, omdat hij een petitie over de kwestie had getekend. Of ik las over een allang overleden en vergeten schrijver, William Harrison Ainsworth, die in mijn buurtje had gewoond, en ja hoor, ineens was daar Dickens, die ooit vriendschap met hem had gesloten. Ik las een boek over Amerikaanse slavernij en vond hem in de voetnoten! Waarop ik mezelfO, hé, Charles,hoorde zeggen, alsof ik echt gek was geworden.
Toen kwam de lockdown en werd ik echt een beetje gek, net als iedereen. Ik struinde internet af op zoek naar alle niet langer leverbare titels van William Harrison Ainsworth. (Het zijn er meer dan veertig; voornamelijk slecht.) Ik raakte steeds geïnteresseerder in Williams huishoudster, ene Eliza Touchet. Vervolgens raakte ik geobsedeerd door de plantage waar Andrew Bogle als slaaf te werk was gesteld, Hope Estate, en door de langdurige, pijnlijke verbintenis van Engeland en Jamaica. Ik las verschillende boeken over de Tichborne Claimant en dacht veel na over bedrog: valse identiteiten, nepnieuws, valse relaties, vervalste geschiedenissen.
Als ik iemand probeerde uit te leggen wat die onderwerpen allemaal met elkaar te maken hadden, wekte ik niet de indruk van iemand die een historische roman wilde schrijven, maar eerder van iemand die geen zicht meer had op de plot. Of misschien als iemand die de plot had herontdekt. Ik noemde mijn romanThe Fraud. Het bedrog. En in mei 2020, net toen ik eindelijk plaatsnam achter mijn toetsenbord, keerden we terug naar Engeland, precies op tijd voor de Engelse lockdown.
Met niets omhanden en nergens om naartoe te gaan, maakte ik mijn toegestane ommetjes door de straten, net als mijn mede-Britten, met het verschil dat mijn blik onveranderlijk naar boven gleed, tot net boven de etalageruiten, naar de dakranden, de daklijsten en de schoorstenen. Met andere woorden: naar de negentiende eeuw die overal in Noordwest-Londen aanwezig is, als je goed kijkt. Ik ging alle begraafplaatsen in de buurt af. Ik vond het graf van William Ainsworth en dat van Eliza Touchet en ik kon op een kaart het ongemarkeerde paupergraf van de Tichborne Claimant vinden, en de hoek van King's Cross waar Bogle zijn laatste adem had uitgeblazen.
Buiten was het 2020 maar in mijn hoofd was het 1870. In feite had ik me totaal gewonnen gegeven: Ik was teruggekeerd naar Engeland én ik schreef een historische roman. Maar géén Dickens, hield ik mezelf heel stellig voor om nog iets van zelfrespect overeind te houden. Dat betekende, in ieder geval, geen weeskinderen, geen uitvoerige dickensiaanse beschrijvingen en absolúút geen gemene vrouwen met namen als Mrs Spitely, of lafaards die Mr Fearfaint heten, of noem maar op. Om dat gedaan te krijgen zorgde ik ervoor dat ik geen Dickens meer las en ondanks het feit dat de man geregeld opdook in mijn onderzoeksmateriaal, deed ik mijn uiterste best om hem helemaal uit mijn hoofd te zetten.
Maar een van de lessen van fictie schrijven is dat de werkelijkheid vreemder is dan fictie. Het feit dat een bestaand iemand over wie ik schreef Eliza Touchet heette, en dat deze vrouw steeds meer ruimte in mijn hoofd innam, totdat ze alle andere personages overschaduwde, betekende dat ik serieus onder ogen moest zien dat mijn roman zwaar leunde op een vrouw wier naam er zelfs voor Dickens wat al te dik bovenop lag.Touché,Mrs Touchet!
En dat was nog niet eensde enige poets die Dickens me bakte vanuit het graf. Ergens halverwege mijn onderzoek dook zijn naam steeds vaker op, niet alleen in de voetnoten maar ook in de tekst zelf, als een feitelijk personage in de gebeurtenissen waar het mij om ging. Het werd me duidelijk dat als ik dit waargebeurde verhaal in zijn geheel wilde vertellen, ik er niet omheen zou kunnen dat Mr Charles Dickens in hoogst eigen persoon zijn opwachting zou maken in mijn boek. Hij kwam vele jaren geregeld eten bij Ainsworth. Hij nam deel aan een debat over de toekomst van Jamaica. (Hij stond aan de verkeerde kant.)
En alsof dat allemaal nog niet genoeg was: Doughty Street, waar Dickens ooit heeft gewoond, ligt in het deel van South East Bloomsbury dat ooit deel uitmaakte van het Doughty-Tichborne-landgoed. Wat wilde zeggen dat Dickens' voormalige huis deel uitmaakte van wat mijn Claimant wilde claimen. Dickens was alomtegenwoordig, een beetje zoals het weer. Bij schrijven moet je soms de controle loslaten, een zen-houding aannemen, en maar kijken waar je uitkomt: meestal min of meer bij het vertrekpunt. Dus zei ik tegen meneer Dickens: luister goed, u mag mijn verhaal binnen komen lopen, maar dan vermoord ik u wel meteen in het volgende hoofdstuk. Ik kan niet hebben dat u door mijn boek blijft dolen en allerlei snedige speeches gaat afsteken of wijsheden gaat verkondigen.
Ik heb me aan mijn woord gehouden en ik heb hem vermoord in een heel kort, on-dickensiaans hoofdstuk met de titel: 'Dickens is dood!'
Ik ervoer ogenblikkelijk een soort catharsis, iets wat vaak met schrijven in verband wordt gebracht, maar wat ik zelf maar heel zelden heb meegemaakt. Kijk mij nou! (zei ik tegen mezelf). Ik heb net Dickens vermoord! (door zijn onverwachte dood en daaropvolgende begrafenis in Westminster Abbey te beschrijven).
Maar niet lang nadat ik die triomfantelijke scène had geschreven, keerde Dickens om praktische redenen (een flashback) onvermijdelijk terug, als een jongere en nog minder onstuitbare kracht dan veertig pagina's daarvoor. Toen gooide ik de handdoek in de ring. Ik liet hem mijn pagina's binnendringen, op dezelfde manier waarop hij zich door het negentiende-eeuwse Londen bewoog. Hij is overal, in de sfeer, in de komedie en de tragedie, in de politiek en de literatuur. Hij is op plekken waar hij niets heeft te zoeken (zoals in het debat over de toekomst van Jamaica). Hij is er gewoon, als een afwisselend onderdrukkende, onweerstaanbare, innemende, betuttelende kracht, precies zoals in werkelijkheid het geval was. Precies zoals hij altijd aanwezig is geweest in mijn leven. Zo gaat dat met invloeden uit je kindertijd. Ze maken je gek, juist omdat je hun veel meer verschuldigd bent dan je wilt weten of bereid bent te erkennen. Zie ook: ouders.
Elf jaar later,aan het einde van het lange wordingsproces van mijn historische roman, klapte ik mijn laptop dicht en zei tegen mezelf: ik weet dat hij vaak het bloed onder je nagels vandaan heeft gehaald, maar als je eerlijk bent had je dit nooit kunnen schrijven zonder hem. Met in mijn achterhoofd alles wat ik hem verschuldigd ben, besloot ik iets te doen wat ik al die jaren dat ik in Londen heb gewoond uit de weg was gegaan: ik ging op bedevaart naar Westminster Abbey. Liep om de achterkant heen naar de Poets' Corner en stond bij het graf van Charles Dickens.O, dag, Charles.Ik voelde wat ik hem verschuldigd was, maar tegelijkertijd hoopte ik dat ik mijn schuld had ingelost.
En toen ik weer thuiskwam, was ik helemaal klaar met die onontkoombare Dickens en zijn alomtegenwoordige invloed. Ik wilde iets doen waar geen leeswerk, aantekeningen of research aan te pas kwam - lekker tv kijken of zo - dus zette ik de ouwe trouwe bbc op. En wat stond er op het programma? Een nieuwe verfilming vanGreat Expectations.Diverser en inclusiever, dat zeker, maar nog altijdGreat Expectations. O, dag, Charles.Hallo en vaarwel en hallo maar weer.
Vertaling Nicolette Hoekmeijer
De Engelsen zijn voortdurend in de ban van het verleden