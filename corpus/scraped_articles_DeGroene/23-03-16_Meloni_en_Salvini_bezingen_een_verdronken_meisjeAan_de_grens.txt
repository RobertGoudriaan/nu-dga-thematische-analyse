Meloni en Salvini bezingen een verdronken meisje Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 maart 2023
Ze hebben geen idee wat ze aan het zingen zijn, de premier van Italië Giorgia Meloni en de vice-premier Matteo Salvini, dat is duidelijk aan ze te zien.'Questa di Marinella è la storia vera'('Dit is het waar gebeurde verhaal van Marinella'), joelden ze afgelopen zaterdagavond samen uit volle borst in de microfoon op de vijftigste verjaardag van Salvini. En de tekst van de grote zanger/liedjesschrijver Fabrizio De André vervolgt: 'Ze zeggen dat ze uitgleed en in de rivier viel/ Net zoals alle mooiste dingen/ Leefde zij slechts één dag als een roos.'
Giorgia Meloni had zaterdagochtend haastig afscheid genomen van haar collega-premier Benjamin Netanyahu die in Italië op staatsbezoek was, 'omdat ze een vliegtuig moest nemen', had een verbaasde Netanyahu tegen de pers gezegd. Het vliegtuig bracht haar naar het Comomeer, waar de verloofde van vice-premier Salvini een verrassingsfeestje in een feesttent had georganiseerd voor zijn vijftigste verjaardag. Het was dolle pret met karaoke aan het Comomeer, terwijl dertienhonderd kilometer zuidwaarts nog weer kinderlijkjes aanspoelden van de ramp met de vluchtelingenboot die in de nacht van 25 februari vlak bij de Calabrese kust kapseisde. Het aantal slachtoffers is inmiddels opgelopen tot 79. En een nieuwe ramp had zich inmiddels voltrokken in de territoriale wateren van Libië, een boot met 47 man erin, waarvan er in ieder geval dertig zijn verdronken tijdens de te late reddingsactie van een langsvarend koopvaardijschip.
Terwijl een lange stoet mensen in het Calabrese Cutro bloemen kwamen brengen op het strand waar de resten van de vergane vissersboot overal verspreid lagen, zongen de premier en de vice-premier van Italië gezamenlijk een lied over een verdronken meisje. 'Dat zo mooi was dat de wind haar optilde uit het water/ En boven op een ster zette.' Iedereen lachte en klapte, de tafels waren prachtig gedekt, de oude Berlusconi was druk in gesprek met iemand waar nog zaken mee gedaan moesten worden. En niemand die zei: jongens, misschien even niet een liedje over een verdronken meisje nu.
Ze hebben absoluut nul besef van wat er aan de hand is, schrijven commentatoren. Van wat je op zo'n moment wel en niet moet doen als premier en vice-premier van een land waar de lijken nog steeds aanspoelen. Geen idee gewoon.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 441