In en uit extase Dichters&Denkers Essay Uit ontsteltenis geschreven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Heilig en geil liggen dicht bij elkaar in de onlangs uitgebrachte romans over relationele crises:Oersoepvan Bregje Hofstede,Openvan Philip Huff enMoeders, heiligenvan Dieuwertje Mertens.
Waar zouden we zijnzonder onze papieren personages, de vooruitgeschoven posten, zij die het allemaal zeggen en doen, binnen de veilige muren van een roman?
Drie recente Nederlandse romans verrasten me in hun radicaliteit, in de wijze waarop ze een onbekende ruimte lijken te willen betreden. Dat idee van die onbekende ruimte verwoordde Rilke in een van zijn brieven aan een jonge dichter. 'De dingen zijn allemaal niet zo makkelijk te begrijpen en te verwoorden als men ons meestal wil doen geloven', legt hij hem uit. 'De meeste gebeurtenissen zijn niet te verwoorden, ze voltrekken zich in een ruimte die nog nooit door een woord is betreden.'
Je mag het aannemen, dat iedere schrijver erop uit is als eerste ietsechtonder woorden te brengen - Rilke's advies: 'Vraag uzelf in het stilste uur van uw nacht af:moetik schrijven?' - maar zo simpel is ook dat kennelijk niet. Het allergrootste, allerdiepste en allerhoogste zijn niet toevallig ook het allermeest beschreven. En dan toch de ontzetting die een schrijver of bijna-schrijver kan overvallen: waar is het boek dat de waarheid vertelt over het krijgen van een kind? Over liefdesverdriet? De roman die de grenzen oprekt van het betamelijke, woorden vindt voor pijn, vervoering, walging?Oersoepvan Bregje Hofstede,Openvan Philip Huff enMoeders, heiligenvan Dieuwertje Mertens zijn romans die, elk op totaal eigen wijze, vanuit ontsteltenis lijken geschreven. Een opvallend gemeenschappelijk kenmerk is de rol die wordt toebedeeld aan mystici en heiligen. Om woorden te kunnen vinden voor opperste pijn en geluk wordt de hulp ingeroepen van Maria, gebladerd in de liefdesgedichten van Hadewijch, gekeken naar de beelden die Bernini maakte van de extase die heiligverklaarden ervoeren op goddelijke momenten. Zij confronteren deze vertellers met het eigen verlangen en tekort, en reiken hun de bewoordingen aan.
'Hadewijch mag het zeggen',denkt de verteller inOersoep. 'Zij mag het schrijven, zelf krijg ik al die gekapittelde woorden niet uit m'n pen: Minne, Liefde, het Goede. Zo onbeschut door ironie.' Hadewijch, de dertiende-eeuwse mystica die als een van de eersten niet in het Latijn maar in de volkstaal schreef; een van de eersten die probeerde om in gewone taal het ongrijpbare te zeggen, aldus Hofstede. Ze citeert dat ene typische Hadewijch-woord, Orewoet, volgens andere spellingen Oerewoet, een soort overtreffende trap van hartstocht, voorbehouden aan de 'minne'.
Op een schildering door Jules Bastien-Lepage van Jeanne d'Arc, aangespoord tot oorlog door haar engelen, ziet de verteller inOpenzijn eigen strijd met zijn geliefde weerspiegeld. 'D'Arc kijkt haar engelen niet aan. Maar lijkt wel te horen wat ze te zeggen hebben en ze kijkt alsof ze dat niet wíl horen. Als de twee ogen van je geliefde waar je niet in wil kijken, omdat je er niet achter wil komen dat het waar is wat je hoort, dat het niet langer de ogen van jóuw geliefde zijn. We zien wat ze denkt: dit loopt niet goed af. Ik ga dit doen, maar dit loopt niet goed af.'
'Hoe ben je een goede moeder? Hoe doe je dat, Maria?' De in gewetensnood verkerende Mercedes inMoeders, heiligengaat te rade bij het beeld van Maria op een Frans dorpspleintje. Katholiek
opgevoed als ze is, lijkt het of ze met die drie magische woorden 'Wees gegroet Maria' aanspraak kan maken op troost, verlossing misschien zelfs. En het werkt! 'Mijn voeten raken los van de grond. Met een genereus gebaar werpt Maria haar hemelsblauwe gordel uit als een lasso. De engelen lachen mee boven de wolken. (...) Heb je ooit zoiets moois gezien? Ik laat niet meer los, hoor je. Of toch wel, met één hand. Een foto, ik moet hier een foto van hebben. Waar is mijn iPhone?'
Het moge duidelijk zijn: in alle drie de romans bevinden de hoofdpersonages zich in een relationele crisis. InOersoepwordt die veroorzaakt door de komst van een kind. Met de bevalling is een geestelijke en lichamelijke opschudding in gang gezet, en moet de verhouding tussen de geliefden opnieuw worden afgetast. InOpenproberen twee geliefden elkaar naderbij te komen door ook andere minnaars toe te laten, zolang ze zich aan de regels houden.Moeders, heiligenis de afrekening van een jonge vrouw met het aloude moederideaal, via een radicale herinterpretatie van heiligenverhalen. Hoe het met haar veeleisende minnaar moet aflopen is een ander verhaal.
Seks in deze romans is aanjager, struikelblok, splijtzwam; het mannelijk geslachtsdeel is omnipresent, als een heerlijk veeleisende dan wel ongenode gast die voortdurend op de deur klopt dan wel bonkt. Die sensatie is vooral inOersoepin extatische en ambivalente bewoordingen gegoten; genot en pijn, opwinding en afkeer zijn sinds de bevalling dicht bij elkaar komen te liggen. Haar verlangen naar overgave ziet ze weerspiegeld in Bernini'sExtase van de heilige Theresia.Deze Theresia van Avila - ik volg de beschrijving door Hofstede - leunt achterover in een stormachtig opbollend habijt, haar armen en benen vallen slap achterover op de rots waarop ze ligt, haar hoofd buigt achterover, haar ogen en lippen zijn half geopend. Vóór haar staat een engel met in zijn rechterhand, tussen duim en wijsvinger, een pijl. Met de linkerhand pakt hij zachtjes, tussen zijn vingertoppen, een deel van haar kleed. Hij houdt zijn hoofd schuin en glimlacht teder in haar richting.
'Als ik vraag om teder, komt altijd het moment waarop ik het zelf niet genoeg vind', schrijft ze. 'Misschien geloof ik dat ik daar pijn voor nodig heb.'
En dus daagt ze haar geliefde Warre uit. 'Kom dan', zegt ze tegen hem. 'Harder. Méér. Meer van jou. Minder van mij.' Ze voelt het pas als het pijn doet.
Is het vrouwelijk masochisme, dat verlangen naar harder, dieper? Is het een vorm van uitdrijving die hier langzaam voorgekookt wordt? Warre staat immers nog wel een verrassing te wachten tegen het einde van de roman. Hij moet misschien nog wel plaats gaan maken voor het harder en dieper van een ander. Of is het het eeuwige reiken naar het sublieme waarOersoepom draait, smelten, versmelten, samen te vervloeien en op te gaan in iets gigantisch?
Mercedes in Moeders, heiligenvertelt dat vanaf het moment dat de zon tussen haar benen scheen, ze ernaar verlangde overweldigd te worden. 'Ik verlang ernaar te worden geschonden. Ik verlang ernaar te schenden.' In haar minnaar Amant - niet de vader van haar kind - heeft ze iemand gevonden die haar 'pijnlijk langzaam' laat doodgaan. 'Hij smeert het sterven sardonisch uit over de tijd. Onder zijn aanraking ontstaat mijn lichaam. Hij strijkt met zijn vingertoppen, handen en tong langs mijn welvingen. (...) Soms raakt hij een plek diep in me, waarmee hij me traag uiteen laat vallen.'
Het vrouwelijk lichaam staat centraal in zowelOersoepals inMoeders, heiligen, als een fort dat belegerd wordt, als een object van geweld, al dan niet gezocht. Om het geweld dat met een bevalling gepaard gaat op papier te vangen, moeten de letters wel van de pagina's afvallen, zoals inOersoep. 'AAAAAA..... (...) Adem een nieuwe wereld uit door je kut.' Om de ontzetting over een onverwachte zwangerschap uit te kunnen drukken - 'In zonde werd hij verwekt. (...) Ik was gewoon een geile teef.' - kan er regels langs alleen maar 'MmMmMmMm...' staan inMoeders, heiligen, de Mm's van Mannen en Muren, Muren en Mannen, eindeloos wordt dit herhaald als in een poging tot bezwering, of een onmachtige schreeuw. De bevalling zelf is dit: 'Niet knippen!' riep ik. KNIP.' Vanaf dat moment weet Mercedes waar de God van het Oude Testament huist. 'Mocht je hem zoeken: de toornige machtswellusteling houdt kantoor in verloskamer 3.'
Maria, opgetrokken uit 'steen en troost', moet verheldering bieden. 'Niets zien we van de fysieke ontberingen die je hebt doorstaan', zegt Mercedes tegen haar. 'We kunnen slechts gissen naar wat je onder die lappen verbergt voor het oog van de voorbijganger.' Hoe is het in Godsnaam te werk gegaan, die maagdelijke bevruchting, en dat zogenaamde in minder dan een ogenblik tijd bevallen? Mertens maakt van Maria een gesprekspartner van vlees en bloed. Eentje die kan duidelijk maken dat de bevruchting hemel was, en de bevalling hel. Vanaf het moment dat ze door God werd geroepen, verlangde ze dat Hij over haar kwam, al was het maar omdat ze niet bepaald zin had in 'die ouwe', oftewel Jozef. De aanraking van 'de veelvingerige duisternis' deed haar lichaam kolken. 'Daarvoor had mijn lichaam nooit bestaan. Ik wilde dat het nooit zou stoppen en dat ik mezelf kon blijven geven en verliezen tot in het oneindige.'
De vervoering van Maria inMoeders, heiligenis als de ayahuasca-trip van de verteller inOersoep, en als de overgave die Bernini beeldhouwde, uitgebreid door Hofstede beschreven. Bernini zou zijn Theresia hebben gemodelleerd naar de mystieke ervaring die Theresia van Avila vastlegde in een van haar geschriften. Er was een engel aan haar verschenen met in zijn hand een speer van goud met een punt van vuur. Hij had die speer in haar hart gestoken, meermaals, en haar ingewanden gepenetreerd. Toen hij de speer weer uit haar trok, liet hij haar achter weliswaar zonder ingewanden, maar vervuld van liefde voor God. Maar ook met pijn die zo hevig was dat die haar deed kreunen.
Verschrikkelijk en heerlijk tegelijk, zozeer dat ze wilde dat die pijn nooit over zou gaan.
In de volksmond was de extase waar de heilige Teresia door was bevangen al gauw een ander woord voor het vrouwelijk orgasme: een mysterieuze vorm van zelfverlies, discreet door Bernini toegedekt met een rijkelijk golvend habijt. InOersoeprept Hofstede niet van een orgasme, noch van uitgerukte ingewanden, alleen van een klein stukje darm dat na gedane zaken 'onbeschermd en veel te teer voor elke vorm van aanraking' naar buiten piept, 'waar nooit eens iemand over praat'. Heilig en geil, ze liggen dicht bij elkaar in deze romans. De sardonische minnaar vraagt voortdurend om aandacht, klop klop, hier ben ik, laat me binnen, ik heb een speer van goud voor je met een punt van vuur.
's Ochtends roept Amant naar Mercedes vanuit bed dat ze haar plichten verzaakt. 'Dat loopt hier maar de godganse dag rond met die billen en die tietjes. Dat doet maar. Je weet niet wat je aanricht, kleine geile nimf. Voel maar. Voel je hoe hard?' Hij legt haar over de tafel. 'Ik droom over je kutje en over je tietjes. Mijn ballen doen pijn. Moet je nu lachen? Je luistert zo slecht. Wie is de baas hier? Jij? Dat had je gedacht!'
'Hier is je reet dus voor bedoeld', zegt Warre inOersoep. 'Nu zal ik je laten weten wat ik wil. Ik wil dat je om mijnentwil tot elke beproeving bereid bent.' Hij stilt de honger van haar lichaam, aldus de verteller, zo goed dat het niet vol te houden is, zo goed dat ze wegsmelt en er niets van haar overblijft, ze wil hem in haar keel voelen tot ze bijna stikt.
Het is de extase,de wederzijdse vervoering, waarnaar de verteller inOpenzo pijnlijk terugverlangt. Het dubbelzinnige effect van de vorm die Huff heeft gekozen om de teloorgang van een relatie te beschrijven - een brief gericht aan de geliefde die zijn geliefde niet meer is - is dat dóór het perspectief van de man dat van de vrouw heen schemert. Dit maakt van beiden tragische figuren als in een film van Joachim Trier,The Worst Person in the World. Want wie is nu eigenlijk het ergst voor wie?
'Ik was moe en ik was boos', trapt de verteller zijn verhaal af in het openingshoofdstuk datMaria Magdalena in extaseheet. Hij beziet zichzelf als de afgematte voetsoldaat die onder ogen moet zien dat hij in zijn eentje in de loopgraven zit. Eenzaam en alleen in het Rijksmuseum, staand voor het schilderijMaria Magdalena in extasevan Artemisia Gentileschi, kan de verteller er vrij kort over zijn wat hij ziet. Het schilderij doet hem met een schok beseffen wat hij níet meer ziet: de vervoering van zijn geliefde.
Had zij naast hem gestaan voor dat schilderij, dan had ze hem niets gevraagd, 'en ik had niet durven zeggen wat ik dacht'. Aan het eind van dit openingshoofdstuk haalt hij Renate Rubinstein aan, wederom om te onderstrepen wat er níet is: sereniteit en glorie. Als die er niet zijn, dan moet het verhaal maar 'gewoon' worden verteld. Het lijkt of hij zegt: de lezer zij gewaarschuwd. Ik ga het niet mooier, en kalmer, maken dan het is. Klote. Vrouw weg.
Wat volgt is inderdaad een niets en niemand ontziende poging tot uitdrijving van een liefde. En niet bepaald 'gewoon', hoe ónglorieus Huff zijn personages alle hoeken van de slaapkamer laat zien. Seks is werken geworden. 'Als je me pijpte was het kort, met de overtuiging van iemand die geen andere keuze had.' Alle lichamelijke intimiteit komt in de verleden tijd te staan. 'Ik was dominant, jij onderdanig. Het werkte, wij, zo aan weerszijden van de overgave, die wisselwerking, de seks.'
De ontgoocheling van de verteller over de teloorgang van zijn verhouding met Ann - voluit Annelynn van Houwe - komt des te rauwer aan door die briefvorm. De verteller spreekt haar toe op een manier die bij hem past. Hij legt graag uit hoe de wereld in elkaar zit, haalt Wittgenstein erbij - 'Waarom de waarheid spreken als het me niets oplevert?' - en de immer relativerende broer: 'Alles brokkelt af, alles neemt af. Het is de enige manier waarop er iets gebeurt. Dat is de tweede wet van de thermodynamica.'
Het is intiem, deze vertelvorm, dezemansplainendestem in ons oor, en in Huffs handen wordt het ook nog eens een ironisch instrument. Degene tegen wie de verteller het heeft, is veroordeeld weerwoord te leveren, zoveel de verteller haar toestaat. Eerst aarzelend, alsof ze zachtjes aan het piepen is, worden haar tegenwerpingen in cursief geplaatst. 'Ik weet niet hoe het moet, een relatie', zegt ze. 'Ik ben een klein meisje en ik sta daar en ik weet niet hoe het moet. Ik voel me vrij iets te kiezen, maar zodra ik de keuze heb gemaakt wordt het elke dag ingewikkelder.' En later, meer onomwonden, in een poging met een eigen versie van de thermodynamica haar verminderde animo in seks te verklaren: 'Dat is toch normaal, dat het minder wordt?'
En daar plaatst Huff ze terug in de tijd, zij aan zij, die ooit-gepassioneerde minnaars, oog in oog met Bernini. Zeven jaar liefdesarbeid in de benen. 'Ik weet niet wanneer ik ben gestopt je voorhoofd te zoenen.' Alle verlangen naar openheid ten spijt, is de relatie vergiftigd geraakt door leugens, chagrijn, ergernissen. 'Op een ochtend vroeg je me waarom mijn voeten zoveel meer vuil de douche binnenbrachten dan de jouwe.' De vader is dood, de moeder is ziek, het huis is lek, de wereld draait door. Deze zogenaamd open relatie zit pot- en potdicht.
Bernini dus. InOpenis het het beeld van de heilige Ludovica Albertoni dat oprijst tijdens een tripje naar Rome. 'Ik keek naar het geanimeerde marmer en zag geen uitwisseling met God maar een orgasme.' Wat hij hardop zegt, is: 'Wat een beeld.' Ann ziet heel wat anders. 'Je denkt toch niet dat hij dat zelf maakte? Zijn studio of zijn atelier maakte het.' Als hij zijn telefoon erbij wil pakken, rolt ze met haar ogen. 'O God, echt? Zoek dan ook even op: Bernini, verkrachtingskunst.'
Het moge duidelijk zijn: Ann raakt uitgekeken op de ooit zo 'perfecte pik'. Walging begint te overheersen - 'Ik ben zó klaar met mannen, zei je' - en boosheid jegens hem die het áltijd beter weet. Huff springt heen en terug in de tijd, zet het verhaal stil in filmische scènes, inclusief een voice-over die de wreedheid van de een jegens de ander pseudo-kalm samenvat en becommentarieert. 'Had ik mezelf maar niet als de regisseur van onze relatie gezien', denkt de verteller tegen beter weten in, 'maar als een acteur die naar jou keek en fluisterde: help, wat is mijn tekst.'
Schrijf maar geen liefdesgedichten,raadt Rilke de jonge dichter aan. Vermijd de genres die te zeer bekend en gewoon zijn, dat zijn de moeilijkste. Als je dan almoetschrijven, dan gaat het erom iets eigens voort te brengen. Je moet denk ik een dichter zijn uit het begin van de twintigste eeuw om het zo ernstig te durven zeggen: over wat je ziet, beleeft, liefhebt en verliest moet je schrijven alsof jij de eerste bent die dat doet.
Hoe verschillend ook in stijl, compositie en dramatisch verloop, deze drie romans hebben hun sensatie van volstrekte eigenaardigheid gemeen. Lyriek, cynisme en realisme buitelen over elkaar heen, nemen om beurten de overhand.Oersoep,OpenenMoeders, heiligengaan alle drie over man en vrouw in crisis, over het verlangen naar en het onvermogen tot overgave. Soelaas wordt gezocht bij kunst, religie en seks, getobd en gedelibereerd wordt er over vrijheid en beknotting, mythes en leugens. Pijn is een constante; gezochte pijn, onvermijdelijke pijn. De afloop van dit alles kan niet anders dan dubbelzinnig zijn: een open raam, een vlucht in de verbeelding.