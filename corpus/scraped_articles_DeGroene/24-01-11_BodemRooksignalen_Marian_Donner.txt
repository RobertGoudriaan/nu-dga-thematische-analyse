Bodem Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
In de tuin is het zo logisch: als het niet goed zit met de bodem, gaat het niet goed met de planten. Kunnen de planten wel groeien op onze kapitalistische bodem?
Beginnen de kikkers te kwaken, sluit de klaver zich en kleurt de opkomende zon de hemel rood, dan is er regen op komst. Dan wisten boeren vroeger dat ze hun akker moesten bemesten. Of ze bekeken gewoon het weerbericht, dat kan ook, ik wil de boel niet al te veel romantiseren. Het punt is dat regen ervoor zorgt dat mest beter door de bodem wordt opgenomen waardoor je er minder van nodig hebt. Tegenwoordig is de grootschalige landbouw echter bijna volledig geautomatiseerd, alles verloopt volgens vaste protocollen, er is geen ruimte meer om te wachten op regen en daarom wordt er dus veel meer mest verbruikt. Het 'vakmanschap van de klassieke boer is naar de achtergrond verdwenen', zei landbouwsocioloog Jan Douwe van der Ploeg inde Volkskrant. De boer is verworden tot manager.
Dat van die kikkers en sluitende klaver heb ik natuurlijk opgezocht op internet, ik weet praktisch niets van de natuur. Als stadskind hou ik van beton, van avondwinkels en nachtcafés, jarenlang lukte het me amper om een wesp te onderscheiden van een bij - dat is die harige, dikke toch? Dat er iets van twintigduizend verschillende soorten bijen bestaan, dat vele daarvan solitair leven, en dat de zwartsprietbij sprekend op een wesp lijkt, weet ik allemaal pas sinds ik drie jaar geleden een tuinhuisje kocht.
Het was bedoeld als werkruimte, ik zag mezelf al zitten, rokend en schrijvend, met een glas wijn en de muziek zo hard mogelijk aan. Goed, er hoorde ook een enorme tuin bij het huisje, maar hoe moeilijk kon het onderhoud daarvan zijn?
Lang verhaal kort: van schrijven kwam weinig terecht. Het eerste jaar had ik het gevoel haast te verdrinken in al dat groen. De snelheid waarmee planten bleken te groeien, hun woekeren, de kruipende boterbloem die alles overnam. Vrolijk geel bloemetje, dacht ik aanvankelijk nog, maar al die planten zitten dus aan elkaar vast, het is alsof hun wortels bovengronds elkaars hand vasthouden. Het lijken de Borg wel, dacht ik, uitStar Trek:'Resistance is futile'.
Dan kennen ze mij niet! riep ik nog. Ik begon te lezen, online vooral, maar als ik in de kiosk sigaretten kocht, stond ik plotseling ook opvallend lang voor het schap met de tuintijdschriften. Ik leerde over signaalplanten (de boterbloem bijvoorbeeld), over structuurplanten, over bloemkleuren die elkaar versterken (geel en paars), over standplaatsen, schaduw en zon, inheems en exoot. Maar vooral leerde ik over het belang van een goede bodem. Hoe alles met die bodem begint en ook eindigt als zich daar een probleem voordoet.
Langzaamaan sloeg mijn haat voor de boterbloem om in bewondering voor zijn overlevingstechnieken. Ik betrapte mezelf op stiekeme fantasieën over een alternatief bestaan als tuinarchitect. Maar dan zou ik er wel zo een zijn die in overeenstemming werkt met de natuur! Zoals dieren dat ook doen, bijen bijvoorbeeld: in de dagen voorafgaand aan regen zijn ze extra actief om reserves aan te leggen voor de barre tijden die gaan komen wanneer het regenwater in bloemen de toegang tot nectar blokkeert. Je moet het als bij maar weten.
In hetVolkskrant-interview pleit Van der Ploeg voor meer autonomie voor de boer. De landbouw is gekaapt door de veevoerindustrie, banken en andere bedrijven uit de agro-industrie die belang hebben bij schaalvergroting, stelt hij. Maar als je boeren zelf laat beslissen hoe ze de stikstofuitstoot willen verminderen, door ze bijvoorbeeld de ruimte te geven om hun bodem te versterken waardoor er beter gras groeit, en koeien dus minder krachtvoer nodig hebben, en ze dus ook betere melk geven, haalt de boer weer eer uit zijn werk: 'Dat is dat vakmanschap.'
Terwijl ik wat stenen stapelde voor een eventueel nest van metselbijen, bedacht ik dat je kapitalisme misschien wel het best kunt beschouwen als een gigantisch experiment: kijken wat er gebeurt als je overal een commerciële partij tussen zet voor wie het almaar groter en winstgevender moet. Het antwoord blijkt: dan verbreek je de band tussen mens, dier en land. Of het nu landbouw betreft, zorg of onderwijs, overal staan marktkoopmannen in de weg.
Misschien is de polarisatie waar het tegenwoordig zo vaak over gaat ook wel gewoon een gevolg van de verbroken band tussen mensen onderling. We moeten beter naar elkaar gaan luisteren, klinkt de oplossing vaak; zie vooral de vele columns en analyses die volgden op Wilders' verkiezingswinst. We moeten aardiger zijn, opener, minder agressief, begripvoller en meelevender. Je zou het een vorm van zelfhulp kunnen noemen: verbeter jezelf en daarmee de samenleving. Maar uiteindelijk is het niet meer dan symptoombestrijding. Want er is iets mis met de basis. Oftewel, om de analogie in te koppen, met de bodem van de samenleving. Er wil steeds minder op bloeien omdat er te weinig voeding in zit. Wat we nodig hebben is geen zelfhulp, maar een ander sociaal-economisch systeem.
Er wil steeds minder op bloeien omdat er te weinig voeding in zit