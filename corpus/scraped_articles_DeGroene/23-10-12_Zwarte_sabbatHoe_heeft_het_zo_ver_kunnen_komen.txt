Zwarte sabbat Hoe heeft het zo ver kunnen komen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
De spelregels in Israël zijn totaal veranderd, zo blijkt als Simone Korkus in de vroege ochtend van 7 oktober wakker schrikt door het luchtalarm.
Op zaterdagochtend,de laatste dag van de Soekot-schoolvakantie en de feestdag van Simchat Torah, een vrije dag waarop de meeste Israëliërs thuis zijn en uitslapen, worden we om half zeven opgeschrikt door het luchtalarm. In de paniekkamer zet ik mijn computer op de Hebreeuwse nieuwszender en zie dat een bommenregen vanuit Gaza op het midden en zuiden van Israel wordt afgevuurd. De nieuwslezer spreekt over drieduizend raketten.
Onmiddellijk wordt dat nieuws onderbroken door sciencefictionachtige close-ups van grote groepen Gazaanse mannen inbattle dressdie door de lucht aan paragliders, via het land op scooters en in open jeeps, op tenders met mortier- en machinegeweren en via de zee op kleine bootjes Israël binnenvallen, luid roepend:'Allahoe Akbar.'Het afscheidingshek tussen Gaza en Israël is met een bulldozer neergehaald. Palestijnen in uniform dansen op Israëlische tanks. De video's zijn kennelijk door Gazanen zelf gemaakt.
Als het sein veilig is gegeven verzamelen zich groepen onthutste buren op straat. Dit is Israels 9/11-moment, want het leger is in geen velden of wegen te bekennen en de overheid reageert niet. De app van de'home front command'toont drie gevarenzones: rood, oranje en groen. Wij zijn oranje, wat betekent dat de bom kan vallen en we zo veel mogelijk thuis moeten blijven, op korte afstand van een schuilkelder of paniekkamer. Scholen zijn voorlopig gesloten. Vergaderingen en optredens zijn afgelast. Als het luchtalarm afgaat hebben we anderhalve minuut om een schuilkelder te bereiken.
In het zuiden, de rode zone, hebben infiltranten uit Gaza inmiddels het politiebureau in Sderot bezet. Anderen zijn de dorpen en kibboetsen langs de grens met Gaza binnengetrokken. De straten liggen bezaaid met doden. Burgers vluchten naar schuilkelders en proberen met man en macht de deuren dicht te houden terwijl ze buiten Arabisch horen spreken en er op de veiligheidsdeur wordt geschoten. De incidenten en de bijbehorende televisiebeelden volgen elkaar in zo'n hoog tempo op dat we met open mond en buiten adem het nieuws nauwelijks kunnen bijbenen.
Op een steenworp afstand gebeurt iets uitzinnigs dat zich als de zwarte dood over heel Israël kan verspreiden. Niemand weet hoeveel doden, gewonden en gegijzelden er zijn. Er zijn geen officiële verklaringen, maar we zijn hier wereldnieuws. Een vrouw belt in bij de Hebreeuwse nieuwsuitzending. Ze is zeven maanden zwanger en is met haar tweejarige zoontje de paniekkamer in gevlucht terwijl haar man hun in brand gestoken huis probeert te blussen. Op de achtergrond klinken schoten. 'Help me alsjeblieft', huilt ze. 'Er is geen politie of leger om ons te redden.'
Jongeren op eenrave partyin de Negev-woestijn worden opgeschrikt door luchtalarm en schoten van Gazaanse troepen. Ze vluchten naar hun auto's, maar komen in de file vast te zitten. 260 jonge mannen en vrouwen worden als loslopend wild neergemaaid. Hamas publiceert beelden van een jongen en een meisje die door een groep Palestijnen worden meegesleurd.
Het leger lijkt langzaam op gang te komen. Er worden driehonderdduizend reservisten opgeroepen, maar de verplaatsing en briefing vergen tijd. Ook mijn schoonzoon moet zich bij de centrale basis in Tel Aviv melden. 'Ach', zegt hij telefonisch. 'Het is maar voor even.' Maar we weten dat het ons laatste gesprek kan zijn en nemen emotioneel afscheid. Speciale eenheden worden naar het zuiden vervoerd. De spelregels zijn totaal veranderd en soldaten zijn nauwelijks getraind voor deze massale guerrilla-achtige terreuracties.
Mohammed Deif,de militaire opperbevelhebber van de Izz ad-Din al-Qassam Brigades, de militaire vleugel van Hamas, kondigt in een televisie-uitzending operatie 'Al Aqsa Vloed' aan. Hij roept alle Arabische en islamitische machten op om de bezetters van zijn land, doelend op het hele grondgebied inclusief Israël, te verdrijven. Er wordt gezegd dat de Iraanse Revolutionaire Garde betrokken is bij deze zeer goed georkestreerde Hamas-operatie, die volstrekt afwijkt van de spontane terroristische aanvallen van de amateurs uit het verleden.
Op 26 juli en 1 september 2023 ontmoetten vertegenwoordigers van Iran, Hamas en de leider van Hezbollah, Hassan Nasrallah, elkaar in Libanon om over de rol van Saoedi-Arabië te spreken. Iran is ontstemd over de mogelijke normalisatie van de relatie tussen Israël en de Saoedi's. Weliswaar bereikte Iran, Israëls aartsvijand, dankzij de bemiddeling van China een akkoord met zijn jarenlange rivaal Saoedi-Arabië, maar de deal die dankzij de VS mogelijk met Israël wordt gesloten levert de Saoedi's veel meer op: de overdracht van nucleaire technologie, zodat Riyad zelf uranium kan verrijken. Iran is al op weg om een nucleaire macht te worden en staat nu onder druk door de mogelijke nucleaire wapenwedloop die in het Midden-Oosten kan ontstaan.
Al langere tijd voeren Israël en Iran een schaduwoorlog. Zo voerde Iran vermoedelijk de drone-aanvallen uit op aan Israël gelieerde schepen in de Perzische Golf en vernietigde Israël bij een aanval op Iran honderden drones. Iran financiert Hezbollah in Libanon en Hamas op de Gazastrook. VolgensThe Washington Postwerkt de Iraanse Revolutionaire Garde al sinds augustus met de beide terroristische organisaties samen om een gezamenlijke grootscheepse aanval op Israel voor te bereiden. Iran ontkent intussen elke betrokkenheid.
Het Arabische nieuws geeft meer informatie en schokkende beelden. Er zijn waarschijnlijk 160 Israëliërs gekidnapt, vertelt de nieuwslezer. Bejaarde Israëlische vrouwen, moeders met baby's en kleine kinderen worden als jachttrofeeen langs uitzinnige menigtes door de straten van Gaza gereden. Een naakte Israëlische vrouw ligt op een tender en wordt bespuugd en geslagen. In de steden op de Westoever, Ramallah, Jenin, Nablus, breken opstanden tegen het Israëlische leger uit. De groene Hamas-vlag wappert alom.
Als volkeren gewond raken door de dreiging van uitroeiing, overheersing of bezetting, zoals de joden en de Palestijnen, en als een democratie vooral geldt voor een meerderheid en niet voor een minderheid, en als grote groepen Palestijnen in Gaza en op de Westoever onder uiterst moeilijke omstandigheden moeten leven, lijkt een oorlog evident, maar dat rechtvaardigt niet de huidige barbaarse en wrede acties tegen burgers waaronder kinderen en baby's.
In Israël raken mensen in paniek.Berichten zijn niet geverifieerd en er is geen instantie die duiding geeft aan de beelden en data die ons overspoelen. De meldingen van terreuracties, de militaire acties, foto's van de slachtoffers en van de daders voelen zwaar, maar hebben een verslavend effect: je bent bang om iets te missen, want het gebeurt in je achtertuin; de terroristen kunnen zich immers overal in het land ophouden en je bent nergens meer veilig. Israëlische veiligheidsdiensten vermoeden dat Hamas-militanten nog steeds vanuit de Gazastrook al dan niet via tunnels Israël binnendringen. Het dodental loopt op van twintig naar honderd, vijfhonderd, achthonderd en morgen zijn het er meer. Israëlische ziekenhuizen bezwijken onder de toevloed van de duizenden gewonden. Ik krijg appjes van foto's van vermiste kinderen en jongeren met het opschrift 'Heb je mijn dochter gezien?'.
Premier Benjamin Netanyahu en de oppositieleiders van Yesh Atid, Yair Lapid, en de Nationale Eenheidspartij, Benny Gantz, proberen een noodregering te vormen, maar de oppositie wil de religieuze en nationalistische ministers - met name Ben Gvir en Smotrich - er niet in en de onderhandelingen blijven al twee dagen zonder resultaat.
In de ruim twintig jaar dat ik hier werk heb ik de Israëliërs nooit zo ontredderd gezien. Na de vele maanden van het protest tegen de voorgestelde rechtshervorming van de regering-Netanyahu lijkt de operatie van de Palestijnse vrijheidsstrijders het laatste strootje dat de kamelenrug breekt, zoals men in het Hebreeuws zegt. De mythe van het sterkste en kleinste leger ter wereld dat Israël altijd zal verdedigen is aan diggelen. Na de aankondiging van tegenoperatie 'Zwaarden van staal' is Israël een luchtoffensief tegen Gaza gestart, maar het leger zit in een zeer moeilijke positie omdat het niet weet waar de gegijzelden zitten.
Bovendien vreest men dat bij een te rigoureus optreden Hezbollah, dat veel beter bewapend is dan Hamas en over lange-afstandsraketten beschikt en vanuit Libanon al raketten en artillerie op de Golanhoogte heeft afgevuurd, zich volledig in de oorlog zal mengen. Netanyahu raadt de burgers in Gaza aan een 'veilig heenkomen' te zoeken, maar waar moeten ze naartoe in de afgesloten openluchtgevangenis die Gaza is? Gaza ligt onder totale blokkade. Er zijn al vierhonderd Palestijnse doden gevallen. Israël overweegt een grondoffensief om Gaza 'schoon te kammen', te ontdoen van Hamas-strijders en de gegijzelden op te sporen, maar de prijs aan beide kanten in de vorm van slachtoffers zal enorm zijn.
De vraag blijft waarom Hamas zoveel Israëlische gegijzelden in Gaza gevangen houdt. De meest voor de hand liggende reden is dat Hamas aanstuurt op een ruil met Palestijnse gevangenen in Israël. Het Israëlische beleid is er altijd op gericht geweest om gekidnapte burgers coûte que coûte terug naar huis te brengen. Maar Hamas heeft intussen laten weten dat onderhandelingen met Israël niet mogelijk zijn. Er wordt in Israël nog over een ander, veel zwarter scenario gefluisterd, dat Hamas de gegijzelden al dan niet voor een deel standrechtelijk zal executeren.
Intussen gaan de raketaanvallen door en komen ze dichterbij. Er zijn meldingen uit Sderot, Ofakim, Tel Aviv, Raänana en één raket belandt in het veld achter het dorp waar ik woon. Terwijl ik dit schrijf, klinkt in de verte geknetter en geplof als illegaal vuurwerk op oudejaarsavond en vliegen de straaljagers af en aan.
Hoe heeft het zo ver kunnen komen? vragen mijn kalmeringsmiddelen slikkende buurvrouw en vele Israëliërs zich af. De inlichtingendienst heeft het leger niet gewaarschuwd en er waren zelfs drie eenheden van het zuiden naar de Westoever overgeplaatst, waardoor het zuiden onderbemand was. De legerleiding dacht dat Hamas de laatste tijd erg terughoudend was en geen oorlog wilde. Het leger had niet door dat er al vele Hamas-infiltranten in Israël zaten en kwam daar pas achter via berichtjes op sociale media.
Israël en Gaza staan in brand. Ik zet een stoel in de paniekkamer om de veiligheidsdeur te kunnen barricaderen en kijk op mijn mobiel of ik al een appje van mijn schoonzoon heb ontvangen. Maar dit is slechts een kleine anekdote in het grote verhaal waarin op dit moment achthonderd Israëlische en vierhonderd Gazaanse doden zijn gevallen en ruim 2200 Israëlische gewonden, 160 gekidnapte en in Gaza gevangengehouden mensen en 123.000 ontheemde Gazanen. Dit verhaal dat op een luie, zonnige zaterdagochtend begon, kent geen einde.
De terroristen kunnen zich overal ophouden en je bent nergens veilig