Tussen wrok en verlangen Kash Patel, de aanklager aan Trumps zijde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Wordt Donald Trump opnieuw tot president verkozen, dan wacht voormalig staflid Kash Patel een aantrekkelijke functie. Hij kan dan verder met zijn verbeten, zeer persoonlijke strijd tegen Deep State.
Dat Trump ook het woordtot Kash Patel zou richten was een kwestie van tijd. Op het gala van de New York Young Republican Club ging de oud-president zijn getrouwen een voor een af. Maar toen het moment daar was, leek het op een vreemde manier toch nog onverwacht. 'Waar zit je, Kash?' Trump deed net alsof hij niet precies wist waar hij zat, kneep zijn ogen dicht tegen de schijnwerpers die op het podium gericht stonden en tuurde de zaal in.'Great job, Kash. Thank you, Kash.'In zijn stoel, gekleed in smoking, ontspande Kashyap Patel. Hij draaide zijn nek tot hij een knakkend geluid hoorde. Vervolgens fixeerde hij zijn ogen op Trump en grijnsde breed.
Het was september 2023 en de verkiezingscampagne begon op stoom te komen. Kash kende zijn verdiensten, wat hij voor Trump betekend had, met name tijdens de slopende jaren van de'Russia probe',het onderzoek naar mogelijke samenspanning tussen het Kremlin en de campagne van Trump tijdens de presidentsverkiezingen van 2016. Toen had Patel succesvol aangetoond dat de veiligheidsdiensten zijn baas er probeerden in te luizen. Naar eigen zeggen dan.
Het betekende veel voor Patel dat Trump hem in zijn geboortestad publiekelijk bedankte voor bewezen diensten. En de oud-president liet het er niet bij.'Get ready, Kash',besloot hij.'Get ready.'In zijn stoel sloot hij de ogen, en knikte. Trump bedankte hier dus niet alleen, maar stelde tevens iets in het vooruitzicht: de voorzetting van hun gemeenschappelijk strijd tegen de Deep State in het geval van verkiezingswinst in 2024. Hij dacht terug aan zijn tijd op het ministerie van Justitie. Ach, wat zag Patel ernaar uit die strijd weer op te pakken.
Na het vertrek begin 2021 van zijn baas uit het Witte Huis was ook Patel zijn positie kwijtgeraakt. Trump indachtig had hij daarna zichzelf tot merk gemaakt. Er was de officiële K$H-wijn (à 233,99 dollar voor een doos met zes flessen), de Fight with Kash-sjaal (à 25 dollar) en de Kash Krew Golf-poloshirts (à vijftig dollar). In interviews op televisie droeg hij steevast een button met K$H-logo op de revers van zijn jasje.
Succes had Patel ook metThe Plot Against the King,een geïllustreerd kinderboek waarin een tovenaar genaamd Kash eropuit trekt om koning Donald te redden van de duistere machinaties van diens rivale, ene Hillary Queenton. Patels ridderverhaal draait rond de misvatting - in de wereld gebracht door Trump zelf - dat de fbi het Rusland-onderzoek baseerde op een rammelend dossier van een Britse spion, het zogeheten Steele Dossier.
In het als sprookje opgetuigde boek stelt Patel dat de goede koning werd beschuldigd op basis van documenten uit een 'stalen kist'. Vervolgens ontdekt ridder Kash dat de snode 'Keeper Komey' (een verwijzing naar toenmalig fbidirecteur James Comey) deze documenten in opdracht van Hillary Queenton in de kist heeft gestopt. Maar, weet ridder Kash, koning Donald is onschuldig en werkte nimmer samen met de 'Russonians'. Patels boek ging gretig van de hand op de rally's die Trump was blijven organiseren.
Een opvolger stond al gepland,een serieuzer boek deze keer:Government Gangstersheette het. Het bevatte het verslag van Patels jarenlange strijd tegen een ongekozen ambtenarij die het recht meende te hebben het land te besturen. Dit was de Deep State - een gecoördineerde en ook ideologische kracht die uit was op zelfbehoud.'Thugs in suits',zo omschreef hij de beambten in zijn boek.
Later zouGovernment Gangsterszelfs nog worden verfilmd - een productie van Steve Bannon, de diabolische Trump-loyalist en podcaster die tot begin deze week een gevangenisstraf van vier maanden uitzat wegens belemmering van het juridisch onderzoek naar de bestorming van het Capitool op 6 januari 2021.
Trump zelf maakte er sinds de verloren verkiezingen van vier jaar geleden geen geheim van dat hij uit is op wraak. Dreigementen aan het adres van politieke opponenten, en ook van rechters, journalisten, militairen en aanklagers, behoren op zijn rally's tot het vaste repertoire. Indien hij wordt verkozen zou hij op dag één een speciale aanklager aanstellen om de 'misdadige familie Biden' aan te pakken, heeft hij gezegd. En van daaruit de ladder naar beneden. Patel vindt hij daarbij aan zijn zijde, daarover is geen enkel misverstand mogelijk, al is nog onduidelijk in welke rol precies.
Onder Trumps eerste presidentschap had Patel razendsnel carrière gemaakt - niet zelden tot afgrijzen van hooggeplaatste functionarissen binnen het Amerikaanse overheidsapparaat. In anderhalf jaar tijd ging hij van de Nationale Veiligheidsraad, waar Patel directeur contraterrorisme was, naar het kantoor van de directeur van de nationale veiligheidsdiensten, waar hij fungeerde als de rechterhand van de directeur, tot het ministerie van Defensie waar zijn invloed alschief of staffzich kon meten met die van de minister zelf.
Waar kopstukken als oppermilitair Mark Milley, cia-baas Gina Haspel en zelfs justitieminister William Barr waarschuwden voor het opklimmen van een onervaren lakei tot de hoogste echelons, daar zag Patel zelf juist de paniek van de Deep State - uit als die was op het verdrijven van iemand als hijzelf, die de corruptie en het machtsmisbruik ging blootleggen.
Bij de terugkeer van Trump in het Witte Huis zijn die hoge officials verdwenen en klinken er ook geen waarschuwingen meer, hoopt Patel. Dan werken daar alleen maar mensen die loyaal zijn aan de president en hem niet ondermijnen. Een maand na het gala in New York kreeg hij de vraag wat hij zou antwoorden indien Trump hem zou vragen baas van de fbi te worden. Patel leunde naar achter, lachte de vraag eerst weg, en vervolgde toen: 'Wie zou daar nee tegen zeggen?' Een maand later stelde Don jr. - Trumps oudste zoon - voor om Patel interim-minister van Justitie te maken, direct vanaf het begin. 'Als een kanonschot over het moeras.'
'Kash, ik weet dat je waarschijnlijk de baas van de cia wordt', zei Steve Bannon in december 2023 toen Patel te gast was inWar Room,Bannons podcast. 'Maar denk je dat je kunt leveren op korte termijn, gedurende de eerste maanden, zodat we met vervolgingen kunnen beginnen?' Bannon had het hier over de'receipts',de belastende documenten en e-mails die een tweede regering-Trump zou gebruiken om rechtszaken te kunnen aanspannen tegen Deep State-bewoners en -journalisten. Patel antwoordde dat er geen twijfel over bestond dat hij zou kunnen leveren: 'We gaan eropuit en zullen de samenzweerders opsporen, niet alleen binnen de ambtenarij, maar in de media. En toen dreigend: 'Ja, we gaan de mensen in de media aanpakken die hebben gelogen over Amerikaanse burgers, die Joe Biden hebben geholpen de presidentiële verkiezingen naar zijn hand te zetten - we gaan achter jullie aan.'
Wat het ook wordt, hoge functies liggen voor hem in het verschiet na Trumps overwinning, is de overtuiging van Patel. En dat voor 'een gozertje uit Queens', zoals hij zichzelf omschrijft inGovernment Gangsters,verwijzend naar het New Yorkse district waar ook Trump opgroeide. Hoe raakte deze Indiase immigrantenzoon verwikkeld in een imaginaire strijd op leven en dood met wat hij voor de Deep State houdt?
Misschien moeten we daarvoorinderdaad terug naar het begin, naar de wereld waar Kashyap Pramod Patel in 1980 het licht zag. Niet in Queens, maar een uur rijden verderop, in het rijke en vrijwel geheel witte district Nassau, even ten noorden van de Garden City Country Club. Hier bevinden zich velden waar Kash hockey en American football speelde, hier staat het riante hoekhuis van waaruit hij met zijn vader op jacht ging naar debutter chickenwaar het gezin zo dol op was - dat dan weer wél in Queens.
In het tijdperk-Reagan leefde zijn vader de Amerikaanse Droom: hij bracht het tot CFO van een distributiebedrijf voor vliegtuigonderdelen. In zijn boek memoreert Patel een jaarlijkse tocht naar Disney World met deextendedfamilie: een konvooi van vijftien auto's sterk. De eerste keer dat zijn ouders mochten stemmen deden ze dat op de Grand Old Party - de Republikeinse Partij. Wat zou de Amerikaanse Droom voor zoon Kash in petto hebben? Een tijdlang droomde hij ervan om arts te worden. Twee zaken zorgden ervoor dat hij van koers veranderde: een blik op het uitgebreide vakkenaanbod van de medische opleiding die hij op het oog had en ontmoetingen met zelfverzekerde advocaten van wie hij wekelijks de ballen opraapte op de nabijgelegen golfbaan. Van alle belangrijke mensen die daar kwamen vertelden zij de interessantste verhalen, maakten zij de meest dramatische dingen mee. Kash zou zorgen dat hij bij een prestigieus kantoor terecht zou komen en bakken geld zou verdienen.
Op naarlaw schooldus - alleen, toen hij die had afgemaakt nam geen van dewhite-shoe ﬁrmshem aan... Richmond was een prima universiteit maar Ivy League was het niet. Uiteindelijk kwam hij terecht op het kantoor van de oﬃcier van justitie in Dade County, ver in Florida. Hij was er niet ontevreden, het niveau van de zaken lag hoog. Wat hem wel tegenstond was de politieke kleur van veel van zijn collega's: links. Zij zagen de boeven als de ware slachtoﬀers, en de Amerikaanse samenleving als de echte dader.
Patel trok steeds meer naar rechts. Zijn pleidooien uit die tijd waren scherp enwitty,vol speelse vleierij richting de rechter en gespeelde bescheidenheid. 'Ik zeg niet dat ik een expert in de Spaanse taal ben, rechter. Maar...' zei hij dan. Of: 'Ik ben geen wiskundige, maar...' Vaak werkte het, al waren er soms ook korte ﬂitsen van bitterheid, hoewel niet per se politiek gemotiveerd.
Na een juridische hulpvraag kon hij iets zeggen als: 'Nou, dank je dat ik éindelijk op iemand ben gestuit die alle juiste scholen heeft bezocht en alles op orde heeft.' Hij leek een compliment, maar het was een verkapte sneer. Steeds vaker leek het of Patel gevangenzat tussen een wrok jegens wat hij zag als de elite en het verlangen er zelf deel van uit te maken. Dit uitte zich in een groeiende vijandigheid richting de aanklagers van het ministerie van Justitie met wie hij te maken kreeg nadat hij was overgeplaatst naar Miami.
Het ministerie omschreef hij als een 'broeinest van corruptie'. Aanklagers 'liegen, lekken en dekken toe' om hun doelen te bereiken. Achteraf gezien was het een voorbode van wat Patel later steeds opnieuw zou aantreﬀen aan pogingen van de Deep State om president Trump omver te trekken. Een voorproefje kreeg hij toen hij begin 2014 een baan als aanklager op de antiterrorismeafdeling van het ministerie in Washington wist binnen te slepen. Wat een droombaan had moeten zijn, bleek voor Patel een inkijkje in de diepe rot van de federale bureaucratie.
De afdeling was op dat moment diep verwikkeld in het onderzoek naar de aanval op het Amerikaanse consulaat in de Libische stad Benghazi, waarbij de Amerikaanse ambassadeur door verstikking om het leven was gekomen. De zaak bracht Hillary Clinton, op dat moment minister van Buitenlandse Zaken, in grote verlegenheid, en volgens Patel spanden er allerlei krachten op het ministerie van Justitie samen om haar verantwoordelijkheid te minimaliseren.
Tot dusver was er bij Patel sprake geweest van ergernis, wantrouwen en een steeds nadrukkelijkere frictie vis-à-vis de organisatie waar hij werkte; een gebeurtenis die begin 2016 plaatsvond transformeerde dit alles tot een persoonlijke oorlogsverklaring. In januari reisde hij naar Tadzjikistan om getuigen te interviewen in verband met een terrorismezaak. Terwijl hij daar was, zette een federale rechter in Houston een hoorzitting op de rol in een andere terrorismezaak waar Patel mee bezig was. Hij had 24 uur om naar Texas te komen. Een das had hij niet bij zich, en hij vroeg de lokale aanklager er eentje voor hem te regelen. Om onduidelijke redenen gebeurde dit niet.
In het gerechtsgebouw in Houston ontplofte de 74-jarige rechter Lynn Hughes van woede toen ze de sjofel geklede en verfomfaaide Patel zag verschijnen. 'Als je een advocaat wil zijn, gedraag je er dan naar', beet ze de verbouwereerde Patel toe, alvorens hem weg te sturen. Zijn bazen in Washington reageerden aanvankelijk razend op dit gebrek aan begrip van de kant van de rechter. Maar toenThe Washington Postover het incident berichtte, koos het ministerie ervoor geen commentaar te geven.
InGovernment Gangstersschrijft Patel dat hoewel zijn superieuren hem persoonlijk prezen vanwege zijn standvastigheid, ze tegelijkertijd toestonden dat de media zijn naam 'door het slijk haalden'. Verbitterd maakte hij de balans op van zijn carrière bij de overheid. Hoewel hij zelf steeds zijn best deed om zijn land te dienen weigerden de verantwoordelijke oﬃcials het voor hem op te nemen. Dat was de les. Hij wenste niet langer voor dergelijke 'lafaards' te werken.
In 2017 stapte Patel overnaar de politieke sfeer: hij ging aan de slag als medewerker van Devin Nunes, een Republikein die eveneens onderzoek deed naar de Russische inmenging in de presidentsverkiezing van 2016 - maar Nunes hield ook de rol van de veiligheidsdiensten kritisch tegen het licht. Waren die niet al te gretig geweest in het aﬂuisteren en onderzoeken van ﬁguren uit de entourage van Trump? Het was in deze nieuwe hoedanigheid dat Patel zich in Londen meldde bij Christopher Steele, de oud-geheim agent en auteur van het gelijknamige en omstreden rapport dat voor Trump belastende elementen bevatte - een wilde actie die overal in Washington wenkbrauwen deed fronsen.
Bij een andere gelegenheid kwam het tot een botsing tussen het overijverige staﬂid dat steeds nieuwe documenten opvroeg en de minister van Justitie, Rod Rosenstein, die een grens trok - voor Patel het bewijs dat hij iets op het spoor was. Hij beklaagde zich over de gang van zaken bij het kantoor van de Republikeinse voorzitter van het Huis van Afgevaardigden, maar kreeg nul op het rekest. Dit was het trauma van de rechter in Houstonall over again.
Opnieuw, maar nu in een andere vorm, bleek de stelselmatige weigering van 'Washington' om op te komen voor wat juist was. Hoe dieper hij in het Russische onderzoek dook, hoe meer hij geneigd was om kritiek - terecht of niet - in het licht te zien van een bredere lastercampagne tegen hem. Op het moment dat William Barr, de nieuwe minister van Justitie, vraagtekens zette bij Patels kwaliﬁcatie om de nummer twee van de CIA te worden, was dat eenvoudigweg omdat Barr de zoveelste oﬃcial was die Patel de prijs wilde laten betalen voor de 'puinhoop' die hij er had blootgelegd. Gaandeweg reduceerde Patel elke vorm van kritiek tot de hardnekkigheid van de Deep State en groeide bij hem de noodzaak om deze uit te roeien. Ja, hij is er klaar voor.'Kash is ready, Mr. President. Kash is ready.'
Een overwinning van Trump volgende week is voor Patel ook iets persoonlijks. Hij schetste Trump eens als de kandidaat die staat voor ieders recht om beroemd te zijn, geld te hebben - iets waar Patel na een decennium in Washington recht op meent te hebben, maar waarvan hij door een kliek van corrupte en machtsbelust ambtenaren is weerhouden.
In zijn kinderboek trekt tovenaar Kash eropuit om koning Donald te redden van de duistere machinaties van Hillary Queenton