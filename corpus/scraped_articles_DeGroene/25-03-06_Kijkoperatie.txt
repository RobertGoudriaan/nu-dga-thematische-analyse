Kijkoperatie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Emile Schrijver en Ruth Peeters verzamelden historische antisemitische teksten . Interessant, maar vanwaar de focus op Europa? En zijn het dan alleen christenen die zich anti-joods uitlieten?
De joodse begraafplaats in Worms,gesticht in 1096, is de oudste in Europa. Duizenden scheefgezakte zerken liggen er in de schaduw van oude bomen. Sommige stenen zijn half bedolven onder kiezels en briefjes die bezoekers bij de graven hebben achtergelaten; de kiezels bij wijze van eerbetoon (op joodse graven worden geen bloemen gelegd), de briefjes smeekbeden en verzoeken aan de beroemde rabbijnen wier beenderen daar verblijven. De naam van de begraafplaats, Heiliger Sand, verwijst naar het verhaal dat de grond, ver buiten de middeleeuwse stadskern, werd opgehoogd met aarde uit Israël.
Met enige moeite is vanaf die begraafplaats de enorme dom, een eind verderop in het centrum, te zien. Die moeite nam Martin Buber, die in een korte tekst de hoog oprijzende harmonie en perfectie van de dom zou vergelijken met het laaggelegen schotse en scheve van de graven van het Heiliger Sand. Buber voelde, omringd door de doden van tien eeuwen, de vitaliteit van het joodse leven. In zijn tekst laat hij de twee beelden die de voorzijde van de kathedraal sieren onvermeld. Het ene,Ecclesia,is een trotse vrouw die een kelk in haar hand draagt en opzij en omlaag blikt naar de andere vrouw, die geblinddoekt is en daar met gebogen hoofd en schouders staat. Zij heetSynagoga. De iconografie is duidelijk: hier ziet de overwinnaar neer op de onderworpene die blind is voor de nieuwe waarheid. Geheel in overeenstemming met het heersende christelijke idee dat het nieuwe testament het oude overbodig heeft gemaakt, dat de joden zelf overbodig zijn, een relict dat al dan niet vanzelf zal verdwijnen. Zo werden ze ook behandeld. De joodse wijk van Worms was een getto, met een muur die de nauwe straat afsloot waarin de joden van de stad verplicht woonden en poorten die 's avonds vanbuiten op slot werden gedaan. Niet dat dat bescherming bood. Enkele decennia na de stichting van de eerste synagoge en begraafplaats, op 18 mei 1096, werden vrijwel alle joden in het getto afgeslacht toen de eerste kruistocht op weg naar het heilige land er een tussenstop maakte. Dat zou nog twee keer gebeuren (in 1146 en 1196) en ook daarna bleven perioden van moordpartijen en gekochte veiligheid (de joden in de Europese getto's moesten zware belastingen betalen voor hun bescherming) elkaar afwisselen. Tegen 1640 werd het tijdelijk rustiger. Toen, niet lang na de laatste anti-joodse onlusten, ontvluchtte een zekere Abraham Gomperz, zich noemende Wirmeise (jiddisch voor Worms), de stad om in Amsterdam opperrabbijn van de Hoogduitse gemeente te worden. Hij was, volgens de stamboom die een Duitse lezer ooit voor mij maakte - niet op mijn verzoek, haast ik mij te zeggen - mijn verre voorvader.
Die eerste kruistocht kreeg een plek inOoggetuigen van het antisemitisme,de bloemlezing van historische anti-joodse en antisemitische teksten die Emile Schrijver en Ruth Peeters samenstelden. Het is een bloedstollend verslag van een anonieme auteur over de enorme slachting door de kruisvaarders in Speyer, Mainz en Worms, drie steden die het epicentrum van de middeleeuwse joodse cultuur in het Rijnland waren.
Het boek van Schrijver en Peeters doet denken aan het bijbeldikkeElke dag gedenkdagvan Simon Wiesenthal, dat in 1987 verscheen. Dat calendarium somt voor elke dag van het jaar de rampspoed op die joden door hun vijanden werd aangedaan. Voor de dag waarop ik dit schrijf, vermeldt het de tweede kruistocht en bijbehorende moordpartij in Würzburg (1147),
de publieke verbranding van alle joden in Dresden (1349) omdat ze verantwoordelijk werden gehouden voor de pest, en ten slotte de dood op de brandstapel van Francisca Nunez de Carvajal (1590) in Mexico-Stad omdat ze had geweigerd zich tot het christendom te bekeren.
Dat calendarium van Wiesenthal is veel dikker dan de bundeling van Schrijver en Peeters. Dat komt niet alleen door hun verschillende vorm.Ooggetuigenbeperkt zich nadrukkelijk tot Europa, en de Tweede Wereldoorlog en de naoorlogse periode worden grotendeels buiten beschouwing gelaten. De wat merkwaardige reden daarvoor is, volgens Schrijver en Peeters, dat de staat Israël in 1948 werd gesticht. De geopolitieke complicaties die daaruit voortvloeiden, worden door de samenstellers op de een of andere manier te ingewikkeld gevonden omdat joden in de naoorlogse periode soms verantwoordelijk worden gehouden voor de Israëlische politiek en dat 'de opeenvolgende rechtse Israëlische regeringen er niet voor [terugdeinzen] om kritiek op Israël antisemitisch te duiden en daarbij te verwijzen naar de holocaust'. Dat laatste is zeker het geval. Maar hoe onzindelijk ook, waarom zou dat een reden zijn om geen aandacht te besteden aan door die situatie geïnspireerd antisemitisme? Aangezien het aantal antisemitische incidenten in Nederland in de afgelopen jaren is verdubbeld en de link met de situatie in het Midden-Oosten duidelijk is, lijkt het mij dat dit soort antisemitisme juist aandacht verdient.
Ook de beperking tot Europa verbaast. Ik kan me voorstellen dat antisemitische uitingen in Japan of IJsland niet erg relevant zijn, maar hoe staat het met het diepgewortelde, historische en contemporaine, antisemitisme in de VS (van Henry Ford en Charles Lindbergh tot de huidige neo-fascisten)? En waarom verdient islamitisch antisemitisme geen plaats in dit boek? Religieus geïnspireerd antisemitisme komt vooral voort uit het christendom en de islam. InOoggetuigenkomt die laatste variant niet aan bod, waardoor de indruk ontstaat dat die vorm van antisemitisme vooral een christelijke aangelegenheid is en dat dergelijke jodenhaat in de islamitische wereld niet of nauwelijks voorkomt. 'De lezer zal begrijpen dat beperkingen onvermijdelijk waren', schrijven de samenstellers, maar de gekozen beperkingen lijken mij te krap.
Als dit boek mede voortkomt uit de zorgen die bestaan over wereldwijd heroplevend antisemitisme, hebben de samenstellers een kans gemist. Het is desondanks nog steeds een interessante verzameling teksten, maar eerder een kijkoperatie dan een grondige inventarisatie.
In Worms is intussen het oude getto van onder tot boven gerestaureerd. De synagoge, die tijdens het nazibewind veranderde in een berg puin, is gereconstrueerd, zo goed dat het lijkt of het pand eergisteren is opgeleverd. Maar van de vitaliteit van het joodse leven, waar Buber het over had, is niets over. De synagoge is een monument voor leven dat er niet meer is.
De joodse wijk van Worms was een getto, met een muur
Thomas Lohnes/Getty Images | De oude joodse begraafplaats Heiliger Sand in Worms, Duitsland EMILE SCHRIJVER & RUTH PEETERS Ooggetuigen van het antisemitisme Prometheus, 288 blz.