Parijzenaren bieden onderdak aan daklozen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Plaatsgebrek in de reguliere noodopvang noopt enkele duizenden illegalen, al dan niet in afwachting van een status, dagelijks tot het zoeken van een slaapplaats onder de bruggen over de Seine of in de struiken op het talud langs de Boulevard Périphérique. Op initiatief van vluchtelingenorganisatie Utopia 56 bieden op dit moment rond de vijfhonderd particulieren voor één nacht onderdak.
Diane Lenne (32) ontvangt in haar driekamerappartement vlak bij Place de Clichy een nacht per week een dakloze migrant in een kamer die overdag dienstdoet als haar kantoor. 'Ik heb vanaf mijn elfde jaar veel gereisd, heb heel wat kamers gedeeld en wil iets terugdoen voor mensen in nood.' Op verzoek van Utopia 56 stelt Lenne tijdens de vakantieperiode haar huis zelfs beschikbaar voor een week of langer. De hulporganisatie eist uit veiligheidsoverwegingen dat de logé al drie keer in een van de opvanglocaties van de organisatie heeft doorbracht, een aanvraag voor een verblijfsvergunning heeft lopen en Frans of Engels spreekt. Lenne biedt alleen onderdak aan vrouwen. 'Tijdens mijn laatste vakantie logeerde hier een hoogzwangere jonge vrouw uit Mali die van een zoon is bevallen.' Zorgen om haar inboedel heeft ze niet, reageert ze met een vragende blik. 'Ik houd het hier eenvoudig. Utopia 56 heeft de sleutel en zorgt na afloop voor de schoonmaak.'
Vijf jaar geleden startte Lenne het bedrijf wap, We Are Peers, een Amerikaanse onderwijsmethode waarbij je elkaar helpt, in plaats van alleen je weg te moeten zoeken of op een leraar te wachten. 'Ik werk voor scholen maar ook voor bedrijven als TotalEnergies. Onlangs heb ik dertig particulieren die hun huis openstellen voor vluchtelingen gevraagd naar hun ervaringen. Positieve maar ook negatieve ervaringen zijn leerzaam.' Lenne wil haar wap-methode ook op migranten toepassen. 'Vijftien mensen met dezelfde problemen leren meer van elkaar dan wanneer je één op één werkt. Ik ken hun situatie niet, maar kan wel informatie geven over het recht op een crèche of onderwijs voor hun kinderen.'
De bel gaat, het is 21.30 uur: Adjare Diabate en haar anderhalf jarige dochter Bamba uit Mali komen binnen. Lenne biedt de moeder iets te drinken aan, maar ze wil - haar kind kruipt al over het bed - direct slapen. Zo gaat het, weet Lenne. 'Ze zijn doodmoe.'
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3472