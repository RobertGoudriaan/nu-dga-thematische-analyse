Donkere kamer Zo dood en zo vol leven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 juni 2023
Vervoering. Wanhoop. Wat wordt er eigenlijk gevierd in het werk van Sanja Marusic?
Dat ik zeker een week naar deze foto heb gekeken voordat het woord Ikea voor het eerst bij me opkwam zegt, hoop ik, uiteindelijk toch meer over de kracht van het werk dan over de traagheid van mijn gedachten. Het is een foto van Sanja Marusic (1991) en haar werk is nog een paar dagen te zien in het Nederlands Fotomuseum in Rotterdam.
Er lijkt op het beeld een balans te zijn gevonden tussen dingen die samenvallen, aanvullen of juist contrasteren. De vrouw op Marusic' foto - Marusic gebruikt zichzelf als model, maar dat is iets anders dan dat ze zelfportretten maakt - en de boom vallen samen in hun gedeelde houding: alle armen reiken naar de hemel. Samenvallen doen ook de vrouw en het kind in haar buik. Het is een tijdelijk samenvallen. Een transformatie die universeel als zo lastig te bevatten wordt ervaren dat ze door vrijwel iedereen die haar doormaakt wordt vastgelegd - als om later te kunnen bewijzen dat het compleet onvoorstelbare toch werkelijk heeft plaatsgevonden. Elkaar aanvullen, dat doen de kleuren: het blauw en het geel lijken weliswaar te contrasteren, uiteindelijk zijn ze complementair.
Nee, wat werkelijk contrasteert, dat zijn bij nader inzien toch die vrouw en die boom. Hun armen mogen dan op vergelijkbare wijze ten hemel zijn geheven, die van haar doen dat dromerig, als in vervoering, terwijl de takken van de boom eerder van wanhoop getuigen. Hun vrolijke kleuren kunnen niet verhullen wat ze zijn: hartstikke dood. Die boom is zo dood en zij is zo vol leven.
Waarom denk ik onwillekeurig dat een beeld als dit erop uit is iets te vieren? Zijn het die kleuren? Associeer ik hun uitbundigheid met de wil iets van het leven te maken en zo af en toe wat slingers op te hangen? Maar wat wordt er dan gevierd? De verbeelding? De vruchtbaarheid? Het leven zelf?
Ik was bang dat ik het allemaal een beetjetoo muchzou vinden. Al die kleuren, en misschien ook wel al dat naakt. Ik vreesde dat het een gezochte overdaad zou zijn. Aantrekkelijk voor musea omdat heldere kleuren het goed doen op kleine schermen, die nu eenmaal de plek vormen waar musea - net als de rest van de wereld - hun bestaansrecht ervaren en dus ook willen bewijzen. Maar al bij de eerste beelden gaf ik me gewonnen. Marusic' foto's komen,if anything,beter tot hun recht als fysieke objecten, hangend aan een muur en van dichtbij te bekijken, dan op een scherm.
Het hangt samen met de gelaagdheid van de kleuren, maar ook met de presentatie in het museum. De kleuren zijn soms simpelweg vastgelegd met het fototoestel, terwijl je op andere momenten begrijpt dat er sprake moet zijn geweest van digitale nabewerking, maar daarbovenop zijn veel beelden ook nog eens als fysieke afdruk beschilderd. Wat de presentatie betreft: in de grootste hal is een ingenieuze verzameling kleinere ruimtes gebouwd. Een nagemaakt brein waaraan dit alles is ontsproten, iets waar je doorheen beweegt als door een doolhof. Het effect is dat je bij het omslaan van elke hoek toch opnieuw wordt verrast door wat er op je wacht.
Als er een verhaal wordt verteld, dan gaat het over jeugdige vrijheid, zwangerschap en het vinden van een nieuwe modus vivendi daarna. Maar uiteindelijk is dit het soort werk dat niet te veel bezig is met de eigen betekenis. Marusic neemt het leven als mysterie serieus en hoewel je de beelden in oppervlakkige zineffortlessly coolzou kunnen noemen, want dat zijn ze, getuigen ze van een innerlijke noodzaak. Het is het soort werk dat voor alles lijkt te willenzijn. Het soort indruk dat ook een pasgeboren baby kan wekken, zo meen ik me te kunnen herinneren.
Out of This World- Sanja Marusic. Nederlands Fotomuseum, Rotterdam. T/m 18 juni
Uiteindelijk is dit een werk dat niet te veel bezig is met de eigen betekenis
Sanja Marusic / collectie Nederlands Fotomuseum | Sanja Marusic, Before You (Part II), 2020