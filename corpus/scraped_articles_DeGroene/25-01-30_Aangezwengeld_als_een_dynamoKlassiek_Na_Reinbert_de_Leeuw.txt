Aangezwengeld als een dynamo Klassiek Na Reinbert de Leeuw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Vijf jaar na zijn dood herdenken het Nederlands Kamerkoor en 'zijn' Asko|Schönberg Reinbert de Leeuw met zijn lievelingswerken. Wat mist de muziekwereld aan hem?
Natuurlijk is niet vergetenwat pianist, dirigent, deeltijdcomponist en gelegenheidslobbyist Reinbert de Leeuw (1938-2020) voor het muziekleven betekende. Hij maakte Erik Satie zo populair als Rieu de wals. Werd als dirigent van het Schönberg Ensemble een spilfiguur binnen de opkomende ensemblecultuur. Was co-architect van het Fonds voor de Scheppende Toonkunst, van 1982 tot 2007 een broodnodige inkomstenbron voor Nederlandse componisten. De internationale reputaties van Louis Andriessen, Sofia Goebaidoelina, Mauricio Kagel, György Kurtág, Olivier Messiaen en György Ligeti schitterden niet in de laatste plaats door hem.
Naast Andriessen hebben meer Nederlandse componisten veel aan hem gehad. Hij gaf Martijn Padding, Jan van de Putte, Richard Rijnvos, Calliope Tsoupaki, Klaas de Vries en Rob Zuidam aandacht en vertrouwen. 'Ik heb veel aan Reinbert te danken', zegt Van de Putte, van wie De Leeuw een reeks grote stukken uitvoerde en/ of opnam.'Es schweigt,mijn Pessoa-cyclus, mijn stuk voor de opening van het Muziekgebouw,Ee jya nai ka ee jya nai ka éé jya nai ka.'Voor hem schreef hij zijn ensemblestukDiese Freiheit,waaraan De Leeuw als pianist in 2020 een maand voor zijn dood nog net kon meespelen. 'Reinbert heeft mensen als een dynamo aangezwengeld', vat Padding samen. 'Hij wist je het gevoel te geven dat hij jedu momentde beste componist ter wereld vond.' Maar je kon hem ook tegen je krijgen: 'Ik zei eens tegen Reinbert dat ik Stravinsky'sThreniniet zo goed vond. Stravinsky zélf was niet zo boos geweest. Reinbert draait zich om waar mijn collega Boudewijn Tarenskeen aan tafel zit, en ik zeg: "Boudewijn, zeg jij nou ook even dat je het een klotestuk vindt, dan zijn we er vanaf."' Kansloos. De Leeuw was niet te stuiten. 'Ergens vond ik het ook wel weer geweldig', zegt Padding. 'Het ging tenminste ergens over.' Maar je moest niet toevallig in de weg zitten, zeg maar.
Ook Klaas de Vries (81), die zich De Leeuw herinnert met de warmste gevoelens, ontkwam niet aan de polariserende keerzijde. Hun eerste ontmoeting, na een door De Leeuw gedirigeerd concert met werken van Sjostakovitsj en Goebaidoelina, leidde meteen tot een aanvaring. 'Hij vond Goebaidoelina fantastische muziek. Ik zei dat ik er geen bal aan vond.' De Leeuw explodeerde. 'Hij sloeg met zijn vlakke hand op de toog en zei: "Dat magjijniet zeggen."' Het kwam goed. 'Reinbert heeft het me uitgelegd. Hij zei: "Wat ik uitvoer, daar moet ik voor honderd procent achter staan om het te kunnen doen."' Een componist mocht verwerpen wie en wat hij wilde, een dirigent hoorde tot de laatste maat loyaal aan de muziek te blijven. VanThrenien Goebaidoelina moest je sowieso afblijven. Wat heilig was, bleef onaantastbaar. Die manische bevlogenheid heeft voor meer componisten het verschil gemaakt.
Rob Zuidam (60) is veel uitgevoerd door De Leeuw. Meesterlijke opnames van zijn opera'sRage d'amoursenSuster Bertkendemonstreren zijn voeling met Zuidams werk. De Leeuw, zegt Zuidam, hielp je als componist te worden wie je was. 'Ik werd bij hem thuis uitgenodigd om de partituur vanRage d'amoursdoor te nemen. Dat waren schoolmeesterachtige sessies over de kleinste details. Dan wilde hij weten of het klopte dat een cis in de contrafagot een c was in de lage cello. Daar heb je als componist natuurlijk veel aan. Of iemand daarmee impact op je componeren krijgt, is moeilijk concreet te maken, maar Reinbert heeft me met zijn gedrevenheid wel gestimuleerd de diepte op te zoeken die hij in je werk aanboorde. In zekere zin heeft hij me compromislozer gemaakt.'
De Leeuw begreep zoals vaker wat hij wilde, herinnert Van de Putte zich, al stond het niet exact zo in zijn noten. Hij was de verstaander die je het ondenkbare kon vragen. 'In de pianoinleiding vanDiese Freiheitschrijf ik"sempre allargando, sempre ritenuto"voor. Een normaal iemand zegt: dat kan niet. Je kunt niet eindeloos verlangzamen. Reinbert moest even lachen, maar voelde onmiddellijk aan wat ik daar bedoelde. Je kunt wel hetgevoelgeven dat je eindeloos verlangzaamt. Dat stuk heb ik specifiek geschreven met het idee dat hij de pianopartij zou spelen.'
'Hij was iemand die de partituur beter kende dan jij', bevestigt Klaas de Vries. 'Niet dat je daardoor naar iemand toe gaat schrijven, maar ik had bij het componeren vaak Reinbert in mijn hoofd omdat je precies wist wat hij wilde horen.
En één keer heeft hij me echt vlotgetrokken.' Dat gebeurde toen De Vries vastliep in zijn op Virginia WoolfsThe Wavesgeënte operaA King, Riding(1996). De Vries had ooit contrabassist en pianist Charles Mingus (1922-1979) een soort hiphopachtige lezing zien geven die gaandeweg in muziek veranderde. Eerst klonk één toon van de contrabas, waarna de muziek langzaam terrein won. 'Zoiets wilde ik voor het laatste bedrijf voor het laatst overgebleven personage, Bernard. En ik kwam er niet uit, terwijl ik alle personages in de opera aan specifieke instrumenten had gekoppeld. Maar ik gebruikte in dat stuk ook elektronica en daarmee was het toen voor het eerst mogelijk de eerste anderhalf uur van het stuk tot een halfuur te comprimeren zonder dat de toonhoogte veranderde. "Zo moet je dat aanpakken", zei Reinbert. Dat heb ik gedaan en zonder hem was dat nooit gelukt.'
Kan het kwetsbare,door bezuinigingen ontmantelde muziekleven zonder Reinberts? Oudgedienden weten nog hoe zijn overtuigingskracht bergen konden verzetten. Op het ministerie van CRM walste hij als voorzitter van het Genootschap Nederlandse Componisten (GeNeCo) in 1981 topambtenaren plat met zijn budgeteisen voor het Fonds voor de Scheppende Toonkunst. Dat ging lang goed, weet Zuidam. 'Reinbert had zo'n grote bek dat hij alles voor elkaar kreeg.' Ook over de grens, zegt De Vries. 'Waar hij kon, nam hij Nederlandse muziek mee naar het buitenland. Tanglewood, Rusland, het festival Warschauer Herbst. Dat hebben echt heel weinig dirigenten gedaan.' Padding: 'De Ligeti's, Kagels en Kurtágs liepen met hem weg. Niemand in Duitsland heeft dat voor elkaar gekregen, Reinbert wel, dat was echt iets enorms.'
Maar de ontvankelijkheid voor zijn gedrevenheid sleet. Zuidam: 'Wat je bij de generatie van Reinbert zag, was een cruyffiaanse combinatie van branie en kunnen. Die is totaal verdwenen uit de samenleving. Het zelfvertrouwen is geslonken, iedereen lijkt voorzichtiger geworden.' Dat ervoer De Leeuw toen hij de politiek zijn componistenfonds en zijn ensemblewereld zag vernietigen. Padding herinnert zich hoe De Leeuw in 2008 in het Amsterdamse Muziekgebouw de confrontatie met een nieuwe generatie bestuurders aanging. 'Het was een debat tussen het Fonds Podiumkunsten en een zaal vol musici, ensembleleiders en programmeurs naar aanleiding van de eerste grote verwoestingsslag die plaatsvond in de culturele sector. Ives Ensemble weg, heftige bezuinigingen, Fonds voor de Scheppende Toonkunst opgegaan in het Fonds Podiumkunsten. Reinbert hield een fabuleuze monoloog, waar ik hem zichzelf zag opdrijven van kalm en goed beargumenterend naar die geëxalteerde woede van hem. Nog zie ik hem naar Henriëtte Post en consorten wijzen: "Jullie hebben mijn levenswerk kapotgemaakt." Dat fondsbestuur werd afgemaakt.'
Toch, en dat was nieuw, kon zelfs De Leeuw het tij niet keren. Padding: 'In de jaren daarna is hij nog vaak op bezoek geweest bij ministers. Reinbert dacht: ik ben een zwaargewicht, dus hij sloeg met de vuist op tafel en verwachtte dat er iets zou gebeuren, maar hij kreeg geen poot aan de grond. Het heeft een zekere tragiek dat je je als aanjager van dat hele proces van ensemblevernieuwing en vastigheid voor componisten realiseert dat je geen invloed meer hebt, dat de plannen werden gemaakt door mensen voor wie hij nul achting had, generalisten en politici die het niets kon schelen.'
Klaas de Vries was er op het ministerie weleens bij. Hij hoefde niets te zeggen, De Leeuw voerde het woord. 'Maar zo'n gesprek veronderstelt dat zo'n ambtenaar begrijpt wat iemand drijft.' Die klik zag hij niet meer ontstaan. De vraag, denkt De Vries, is wat zulke krachtige figuren in zo'n klimaat nog kunnen oogsten. 'Ik geloof best dat we nieuwe Reinberts nodig hebben. Maar daarvoor zijn een kennis en bezetenheid nodig die niet iedereen heeft.'
Nee, zegt componist,dichter en publicist Micha Hamel, in 1994 voor het eerst door het Schönberg Ensemble onder De Leeuw uitgevoerd.Those were the days,maar die tijd is voorbij. De Leeuw vroeg hem muziek te schrijven, maakte hem assistent-dirigent, nam hem mee naar het Tanglewood Music Festival. 'Daar ben ik hem dankbaar voor, dat heeft veel betekend voor mijn internationaleexposure.'Maar waarom nu nog Reinbert herdenken? Hamel: 'Op het podium was hij een reus die geëerd moest worden.' Is gebeurd. Maar nu is hij weg, en terugkijken heeft geen zin. Het muziekleven is verminkt, maar door paradigmawisselingen ook veranderd. De muziek, de muziekperceptie en de cultuur transformeren permanent. Hamel doet onderzoek naar de evoluerende muziekpraktijk en stelt vast dat nieuwe vormen van muziekbeleving om nieuwe structuren vragen. Natuurlijk is het crisis. 'De situatie voor de nieuwe muziek is moeilijk. Niemand weet eigenlijk meer wat het kunstenveld is, wat het zou moeten doen en maatschappelijk moet willen voorstellen. De vraag is: blijf je binnen de bestaande infrastructuren opereren, wat componisten als Joey Roukens en Mathilde Wantenaar nog heel goed kunnen maar anderen niet meer, of ga je een nieuwe bouwen waarin je je eigen dingen kunt doen?' Hij weet het antwoord. Nieuwe wegen.
Cultuur is niets zonder dwingende persoonlijkheden, zegt Zuidam, maar hij wacht monter fatalistisch op een kerend tij. 'De geschiedenis gaat in golfbewegingen. Je kunt erop wachten, je kunt ze zelf creëren. Ik heb die innerlijke Jehova's getuige niet, laat mij maar aan stukken prutsen. Dat heeft het nadeel dat je afhankelijker wordt van de mensen die je moeten spelen. Daar zie ik nu geen gezichtsbepalende figuren zoals Reinbert was, en ik zie een culturele desinteresse die me stoort. Maar ik ben een optimist, er staat altijd wel weer iemand op.'
Van Reinbert de Leeuw hoorde een dirigent tot de laatste maat loyaal aan de muziek te blijven
Vincent Mentzel / De Beeldunie | Reinbert de Leeuw - 'Wat ik uitvoer, daar moet ik voor honderd procent achter staan om het te kunnen doen'