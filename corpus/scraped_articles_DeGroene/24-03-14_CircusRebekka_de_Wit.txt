Circus Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Het regende, ik zat verderop in de straat waar mijn dochter vaak aanbelt om te spelen met een vrouw van zeventig. 'O God, kind, kom erin', roept ze altijd, alsof we een heel lange tocht hebben afgelegd om daar te komen. Een vreselijk lief stel is het, alhoewel, hij heeft mij nog nooit een woord laten zeggen, meestal onderbreekt hij me na een of twee lettergrepen.
'Wat een toestand hè, Trump die weer verkozen gaat worden', zegt hij.
'Ik las -' (dat Biden de zwarte stem aan het verliezen is door zijn steun aan Israël).
'Dan weet je natuurlijk dat die derde wereldoorlog niet lang op zich zal laten wachten.'
'We moeten nat -'
'Ook met Wilders straks hier.' (En toen kwam er een praatje over dat politici allemaal lapzwansen zijn.)
Soms krijg je het zo op een presenteerblaadje. Dat zij de appelflappen aan het bakken is, de duplo pakt, de vragen stelt, voor mij en mijn kind zorgt, en dat hij zich met de krant op zijn schoot mag bekommeren over de grote wereld.
Of nu ja, hij mag zich bekommeren overuitsprakenover de grote wereld. Geregeld vraag ik me af of haar zorg voor de dingen, zijn - cynisme is het woord niet - faciliteert. Als er appelflappen in de oven staan, kinderen staan te wachten op de blokken voor het bouwen van de torens en de koffie nog op tafel moet, is er weinig gelegenheid om cynisch te worden.
(Er is überhaupt weinig gelegenheid om na te denken, met alle consequenties van dien, maar dat laat ik even buiten beschouwing.) (Kan ik dat buiten beschouwing laten?)Zij, en dat bedoel ik geloof ik, maakte tenminste nog kans op een beetje intimiteit met de dingen (de appelflappen, de kinderen) en die kans is er met conclusies over de wereld eigenlijk nooit. Integendeel. Door het zo over de wereld te hebben, ben je er geen onderdeel van. Die conclusies, is mijn indruk, doen vervolgens weer iets met je verlangen om te zorgen voor de wereld.
Laatst hoorde ik iemand een speech afsluiten met de volgende zin: kunst hoeft geen wonderen te verrichten, kunst is het wonder. Een zin die ik wel eerder had willen horen. De keren dat ik ben gevraagd om in een essay, speech, deelname aan een panel antwoord te geven op de vraag of kunst de wereld kan redden zijn niet meer te tellen. Meestal zat ik daar stamelend - hoe anders - antwoord op te geven.
Ik zei blijkbaar iets wat mensen wilden horen, want ik werd een soort meldpunt dat steeds vaker de vraag kreeg of dit of dat de wereld kon redden. Het circus, moderne dans, de moestuin, de windmolen. Op den duur dacht ik: maar als je al die moestuinen, circustenten, theaterzalen en windmolens naast elkaar zet, danisdat toch de wereld? Te laat begreep ik dat die vraag, vaak bedoeld om bijvoorbeeld het circus in het zonnetje te zetten, een cynisch-makend effect heeft. Je isoleert het circus van de wereld door het te onderwerpen aan de vraag of het de wereld kan redden, waarop je uiteindelijk zult moeten concluderen dat het circus zoiets natuurlijk niet kan.
Alhoewel: een paar jaar geleden was ik bij de kerstshow van circus Ronaldo, omdat ik was gevraagd om voor het jubileumnummer van een circustijdschrift iets te schrijven over circus en de wereld redden en die avond was zowat de mooiste van mijn leven. Ik had zin in de wereld, na die avond.
Het circus hoeft geen wonderen te verrichten, als het maar blijft, zoals het koraalrif. Dat je weet dat het er is, ergens, althans een herinnering ervan, en dat je ook weet dat iemand ergens het geluk heeft om het te zien, of er zelfs heel even, zo lang als een déjà vu misschien, helemaal onderdeel van te zijn.