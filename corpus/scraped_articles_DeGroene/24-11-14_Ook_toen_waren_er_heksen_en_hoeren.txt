Ook toen waren er heksen en hoeren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Zintuiglijk is het overdonderend,Parijs in 1783. Zoals we ons het verleden wel vaker voorstellen is het rijker aan geuren en vreemde texturen dan onze eigen tijd: een po die op straat geleegd wordt, krijtwit bepoederde gezichten en pruiken, rottingsgeur in het ziekenhuis, pasteitjes van zwaluwvlees, jurken van mousseline.
Zoals in haar bekroonde romanFeest van het beginkeert Joke van Leeuwen inAlle tijden zijn onzekerterug naar het Parijs van de late achttiende eeuw, waar de jonge uitvinder Vince geen genoeg kan krijgen van de wetenschappelijke ontwikkelingen van de tijd. Blijmoedig voert hij experimenten uit. Het maakt hem niet uit of ze mislukken, want als hij heeft gefaald, dan heeft hij tenminste interessant gefaald. Zijn kordate vrouwtje Marie, die de kost wint in de drukkerij van haar vader, ziet het gestuntel van Vince liefdevol aan, waarna ze doorgaans met elkaar in bed belanden.
Het huwelijksgeluk van Vince en Marie moeten we achter ons laten om in het grimmige hoofd van Gaston te vertoeven, een straatarme weduwnaar die het einde der tijden staat te verkondigen op een wijnkistje. Niemand die het horen wil, maar hij spreekt zijn waarheid: de kwaadaardige elite gaat met die wetenschappelijke ontwikkelingen tegen de wensen van de Allerhoogste in, en er zullen weldra ettelijke straffen volgen. In een vaderloze jongen van achttien vindt hij een discipel, de nauwelijks geletterde Pierre, die overtuigd raakt van Gastons paranoïde denkbeelden: de koningin is een hoer die in het bloed van kinderen baadt, en God zal de Fransen ervoor straffen.
Terwijl Gaston en Pierre het met brood en reuzel moeten doen, krijgt Marie Antoinette 's ochtends warme chocolademelk gebracht door haar persoonlijke chocolatier en wordt ze door meerdere kameniersters in bad gestopt. Toen ze veertien was trouwde ze met de koning, en sindsdien haten haar onderdanen haar, want ze komt uit het buitenland dus ze kan niets goed doen.
De armen worden armer en de rijken rijker, God dreigt te sterven en de monarchie ook, studenten graven lijken op om hun anatomie te leren begrijpen. Zelfs degene met basale kennis van de geschiedenis zal deze vooravond van de Franse Revolutie bekend voorkomen. Hoewel Van Leeuwen sferisch zeer overtuigend is, voegt ze aan dit stukje geschiedenis weinig verrassends toe. Marie Antoinette, gekooid door haar eigen personeel, verstikt door haar welvaart en snakkend naar een gewoon leven. Ja, zo kennen we haar uit films en boeken. En als het hoofd van een sneeuwpop in de vorm van de koning glijdt, zien we daar uiteraard een verwijzing in naar zijn uiteindelijke dood. Toch staat het er ook nog letterlijk: 'niemand die er de onbedoelde vooruitwijzing in ziet naar wat negen jaar later met zijn echte hoofd zal gebeuren'.
En dan het heden, waar de houterige titel zo opzichtig naar verwijst, dat onmiskenbaar doorschemert in de verhaallijnen in deze roman. In de drukkerij waar Marie werkt moet ze regelmatig teksten drukken die ageren tegen variolatie - een voorloper van vaccinatie. De verspreiding van dit nepnieuws hitst het volk op tegen de elite.
In de haat voor Marie Antoinette, die een hoer en een heks genoemd wordt, herkennen we de haat die vrouwelijke politici nu over zich heen krijgen. In de jonge Pierre, die richting het einde van de roman met een mes op zak op zoek gaat naar de koningin, de door valse waarheden opgejutte jeugd. Hij denkt de koningin te lijf te gaan maar mikt per ongeluk op de gewone burger Marie, waaruit maar weer blijkt: in onze pogingen om de elite te straffen raken we vooral elkaar.
Als dan ook nog een storend anachronisme (een metafoor met een rits, terwijl de ritssluiting pas honderd jaar later werd uitgevonden) de onderdompeling doorbreekt, wat blijft er dan nog over van deze roman?
Van Leeuwen is een uitstekende schrijfster die uitblinkt in scènes, en bij vlagen heel grappig kan zijn. Vince en Marie die elkaars eau de vieadem dol van verliefdheid opsnuiven. Het nieuwe koninginnetje, veertien jaar, dat de kleren uit haar thuisland uit moet trekken en helemaal bloot haar nieuwe leven in moet stappen. De eerste heteluchtballon die opstijgt voor de ogen van een ongelovig publiek, met een schaap erin, het eerste schaap dat kan vliegen. Marie die bij de drukkerij vieze boekjes moet afdrukken, met teksten als: 'Ik nam haar met grote onstuimigheid komma dat was geheel volgens mijn plan puntje puntje puntje haar vervoering overtrof de mijne'.
Toch is dit geen geslaagde roman. Een groot deel ervan voelt als het zorgvuldig opbouwen van het toneel. Een gevoel van overvloed maakt zich van de lezer meester, misschien wel door de lange zinnen waar Van Leeuwen voor kiest. Soms werken die wel, om een soort kinderlijk vertelenthousiasme over te brengen, zoals bij een ademloos voorgelezen sprookje. Maar vaker lijken ze zonder reden zo lang te zijn.
Alle tijden zijn onzeker. Is dat een geruststellend of verontrustend idee? Dat onze eigen tijd niet de enige onzekere is? Dat mensen altijd al streden om elkaar van waarheden te overtuigen, los van bewijzen, koersend op alleen hun woede? Dat mensen altijd al arm zijn geweest terwijl anderen zich wentelden in buitensporige weelde? Alle tijden zijn onzeker, maar onder deze roman ligt een troostrijke zekerheid: wij uit de toekomst weten welke koppen er zullen rollen en welke niet. Over onze eigen tijd kunnen we dat helaas nog niet met zekerheid zeggen.
In pogingen de elite te straffen raken we vooral elkaar
JOKE VAN LEEUWEN Alle tijden zijn onzeker Querido, 256 blz. Brenda van Leeuwen | Joke van Leeuwen geeft de lezer een gevoel van overvloed