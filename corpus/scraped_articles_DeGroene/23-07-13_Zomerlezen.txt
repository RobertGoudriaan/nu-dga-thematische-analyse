Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juli 2023
Hoe stompzinnig, onnozel, achterlijk, idioot of schlemielig ook; het is heerlijk te lezen over domme personages. Onze recensenten bespreken de domste uit de wereldliteratuur.
Geleerde barbarij
Is het een bewijs van domheid als iemand het verschil tussen zweet en bloed niet kent? Of tussen een raspaard en een boerenknol, een priester en een oplichter, een prinses en een hoer? Niet per se, zou ik denken, maar als hij er consequent naast zit en daar bovendien naar handelt, moet hij toch op zijn minst een klap van de molen hebben gehad. Dat is dan ook het geval bij Alonso Quijano, beter bekend onder de naamDon Quichot van La Mancha, protagonist van de grote roman vanCervantes. De vernuftige edelman is van elke realiteitszin gespeend, niet als gevolg van een aangeboren hersendefect of een ongelukkig herseninfarct maar van een gevaarlijke leesverslaving; dagen en nachten achter elkaar zat hij voorovergebogen met zijn neus in de boeken, romans, ridderromans in zijn geval, en die hebben zijn verbeelding danig op hol doen slaan.
Het boek (deel een is van 1605, deel twee van 1615) markeert het begin van de Europese romankunst en heeft daarin duidelijke sporen nagelaten. Misschien is er geen sprake van ondubbelzinnige domheid - als die überhaupt bestaat - maar niet goed snik, en als zodanig een rechtstreekse, volbloed erfgenaam van de man van La Mancha is professor Peter Kien, hoofdpersoon van een van de grote romans van de twintigste eeuw:Die Blendung(in het Nederlands van Jacques HamelinkHet martyrium)van Elias Canetti. Kien, bibliomaan en sinoloog, heeft een door paranoia gevoede haat jegens de platvloersheid van de wereld, inclusief al zijn bewoners, in het bijzonder de vrouwelijke, en leeft verschanst tussen de muren van zijn 25.000 boeken tellende bibliotheek. Maar anders dan bij Don Quichot is zijn waanzin ongeneeslijk en zelfdestructief.
Lezen biedt blijkbaar geen garantie tegen domheid. En veel, heel veel lezen kan zelfs bevorderlijk zijn voor de domheid. Lichtenberg, misschien wel de geestigste auteur van de achttiende eeuw en een van de favoriete auteurs van Canetti, meende dat het vele lezen 'ons' heeft opgezadeld met 'een geleerde barbarij'. Schopenhauer zou dat inzicht in diverse varianten herhalen - en dat terwijl hij Madame Bovary's deprimerende verslaving aan sentimentele liefdesromans nog niet eens kende, om over Marx en Mao nog maar te zwijgen. Lezen, vooral het vele hersenloze lezen van telkens ongeveer hetzelfde, kan het zelf-denken in de weg staan.
Cyrille Offermans
MIGUEL DE CERVANTES,De vernuftige edelman
Don Quichot van La Mancha
Athenaeum, Polak & Van Gennep, 1118 blz.
Ziende blind
Cassandra Edwards is 24, extreem intelligent, belezen, hoogopgeleid (Berkeley), geprivilegieerd en queer. Ze is ook neurotisch, rusteloos, egoïstisch, geblokkeerd, impulsief, behoudzuchtig en blind voor zowel haar eigen behoeftes als die van een ander, in het bijzonder die van haar eeneiige tweelingzus Judith. Ze is het soort personage in wie intelligentie en domheid niet alleen samen komen, maar elkaar wederzijds versterken: haar intelligentie maakt haar dom, haar domheid zorgt ervoor dat ze slim kan blijven.
Cassandra's probleem is dat haar zus zich van haar heeft geëmancipeerd en het zelfs in haar hoofd heeft gehaald te gaan trouwen, met de onmogelijk perfecte, sympathieke Jack Finch. Haar probleem is dat zij altijd de uitzonderlijke is geweest, de meest getalenteerde, de oorspronkelijke denker: de baas dus. Haar probleem is ook dat Judith emotioneel volwassen blijkt, lief, en in het bezit van het soort zelfinzicht waar het bij Cassandra volledig aan ontbreekt.
Kortom, uitstekende ingrediënten voor een reünie op de ranch van hun jeugd aan de voet van de Sierra Nevada, waar ook hun vader - emeritus hoogleraar in de filosofie en zware drinker - en hun kordate, praatzieke grootmoeder zich ophouden (moeder is, hoe kan het ook anders, dood). Een reünie die ook Cassandra's eerste ontmoeting is met de verloofde van haar zus én de huwelijksvoltrekking waarvan ze wordt geacht getuige te zijn.
Als Cassandra San Francisco verlaat op weg naar de ranch, ziet ze de Golden Gate-brug schitteren in de zon als een'exit sign'.Maar nee, haar psychiater heeft haar gezegd dat ze geen springer is, eerder een neuroot en een binnenvetter. Ze zal zich goed gedragen, haar mooiste jurk aantrekken, het bruidsboeket opvangen, misschien zelfs dansen op het feest. Tegen die tijd, op bladzijde drie, is één ding voor de lezer in elk geval duidelijk: zo zal het in de verste verte niet verlopen.
Cassandra at the weddinguit 1962 is de laatste roman uit het kleine oeuvre vanDorothy Baker. Het is een heerlijke ode aan slim zijn, en dom, en ziende blind, met waarachtig zoiets als een happy end. EenGeheimtipp,zou ik willen zeggen.
Niña Weijers
DOROTHY BAKER
Cassandra at the wedding
New York Review Books Classics, 256 blz.
Het bakken van een kotelet
Ik vind het erger als een man zich laat bedotten dan als een vrouw dat doet.Vladimir Nabokovschreef de meest sadistische roman die ik ken, Een lach in het donker.De geschiedenis ontvouwt zich vanaf de openingszin als een genadeloze klucht. 'Er was eens een man, Albinus genaamd, die in Duitsland woonde, in Berlijn. Hij was rijk, respectabel, gelukkig; op een dag liet hij zijn vrouw in de steek voor een jonge maîtresse; hij had lief; werd niet liefgehad; en zijn leven eindigde rampzalig.'
Met vaste hand leidt de schrijver zijn held naar het duister van een bioscoopzaal, alwaar hij zich met 'de heftigheid der verlegenen' laat beroeren door de aanblik van de achttienjarige ouvreuse. Hierna kan hij de wereld alleen nog maar bezien door 'een vochtig waas'.
Zolang de schrijver in het hoofd van Albinus blijft, gaat het nog. Maar zo gauw hij een blik van buiten op hem loslaat, krimpt je hart. Dit is 'een sufferd met simpele hartstochten'.
Zo zien de conciërge en de postbode hem gaan, met zijn Margot.
De conciërge: 'Ik zeg altijd maar zo, als hij er dan toch een maîtresse op na moet houden, dan had hij beter een wat groter en molliger tiep kunnen uitzoeken.'
De postbode, peinzend: 'Liefde maakt blind.'
Een omineuze uitspraak. Arme Albinus, het is te erg. Zoals we van hem gewend zijn, houdt de schrijver zijn woorden droog, ook als we al diep in de shit zitten: 'Er zijn heel wat mensen die, zonder over enige kennis van de materie te beschikken, toch in staat zijn een elektrische verbinding te herstellen na het optreden van dat geheimzinnige verschijnsel dat bekend staat als "kortsluiting"; of met behulp van een zakmes, een horloge weer aan de gang te krijgen; of zelfs, indien nodig, een kotelet te bakken. Albinus behoorde niet tot hen.'
Marja Pruis
VLADIMIR NABOKOV
Een lach in het donker
De Bezige Bij, 200 blz.
Sean Connery kan niet dom zijn
Hij klinkt zo slim. William van Baskerville. Een naam die zowel aan Sherlock Holmes doet denken(The Hound of the Baskervilles)als aan het elegante lettertype. Hij ziet er ook slim uit, zoalsUmberto Ecohem beschrijft: William 'had slimme, doordringende ogen; zijn smalle en wat haakvormige neus verleende zijn gezicht de uitdrukking van iemand die op zijn hoede is'.
Nu wordtDe naam van de roosverteld vanuit het perspectief van Baskersville's assistent, Adson, die idolaat is van de franciscaner monnik. Dus de verteller kun je niet helemaal vertrouwen. En wat vast ook meespeelt om Baskerville moeilijk als dom te kunnen zien, is dat hij in de verfilming werd gespeeld door Sean Connery, een man die na zijn superspionnen-fase een vlugge ontwikkeling doormaakte naar een buitengewoon professorabel uiterlijk.
De naam van de roosbegint in het jaar onzes Heren 1327. Baskerville moet een ingewikkeld religieus conflict beslechten in een afgelegen Noord-Italiaanse abdij, hij spreekt er geschoold, eloquent over, een beetje wereldmoe, als man (die hij is) die te veel van de gruwel van de wereld heeft gezien. Maar dan beginnen de lijken te vallen - vergiftigd, verbrand, verdronken in een vat varkensbloed. Alleen Baskerville leest de tekens en symbolen die in de moorden verstopt zitten en gaat op zoek naar de dader.
Natuurlijk is hij niet dom. Hij is slim. Heel slim. Maar wat nu als je door je eigen slimheid, je eigen gewilligheid snel te denken, vingervlugge conclusies te trekken, er steeds naast zit? Intelligentie als drempel? Baskerville is zo slim dat hij dom is. Hij maakt de moorden veel moeilijker dan ze zijn, blaast het mysterie nodeloos veel lucht in. Eco laat zien dat als je drie keer links gaat kom je vaak op dezelfde plek uit als wanneer je vanaf dezelfde startplek drie keer rechts gaat. Ja, hij vangt de moordenaar, maar in feite is het toeval. Dom toeval.
Joost de Vries
UMBERTO ECO
De naam van de roos
Prometheus, 584 blz.
Beginnersdomheid
VanSlimste mens-jurylid Maarten van Rossem las ik laatst deze uitspraak: 'Hoe dommer je bent, hoe minder je beseft dat je dom bent. Eigenlijk moet je redelijk intelligent zijn om te weten dat je dom bent.'
Voor domme romanpersonages geldt zoiets ook. Het meest onvergetelijk en aandoenlijk zijn ze als ze zelf niet door hebben hoe dom ze bezig zijn. Een van mijn favorieten is Han Bijman, de sneue held op tangoschoenen uit het Boekenweekgeschenk 2004,SpitzenvanThomas Rosenboom.
45, vrijgezel, want hij 'heeft nog nooit gezoend', maar daar komt abrupt verandering in na het volgen van de tangocursus 'beginners 1 zonder vaste danspartner'. Op de vervolgcursus zwiert hij plots in de armen van Esther, met wie hij vrijwel linea recta in bed beland.
Overmoedig raakt hij meteen verstrikt in een ingewikkelde driehoeksrelatie, omdat hij bovenbuurvrouw Machteld ook ineens het hof durft te maken. En zelfs als hij erachter komt dat hij voor Esther maar een van de velen avonturen is, blijft hij ervan overtuigd dat het tussen hen anders is.
De domme overmoed van de beginneling. In de psychologie staat dit bekend als het Dunning-Kruger-effect: incompetente mensen schatten aan het begin van hun leercurve hun competentie te hoog in. Ze zijn bedwelmd door hun nieuwverworven vaardigheden, maar pas later komen ze erachter hoeveel ze allemaal nog niet weten.
Onze Bijman is zo'n net-geen-beginneling-meer op alle fronten. Zo heeft hij kortstondig scheikunde gestudeerd, maar werkt hij wel bij Shell, zoals hij Esther trots meldt, zonder erbij te vertellen dat dit op de financiële afdeling is.
Om toch te imponeren zwatelt hij in haar nabijheid over zoutbloei, kalksteen calciet, of waarom wit brood eerder aanbrandt in de broodrooster. 'Het belangrijkste was dat Esther het niet snapte, hem daarom knap vond, en zichzelf dom.'
De lezer heeft dan al in de smiezen dat de verhoudingen precies omgekeerd liggen, en dat deze wervelende tango alleen maar kan eindigen met een uitglijder en een gevloerde held.
Christiaan Weijts
THOMAS ROSENBOOM
Spitzen
Querido, 164 blz.
Sylvie
Ik kan ernaast zitten, maar in mijn herinnering is de Friese burgemeesterszoon Willem Augustijn van Donck uit Thomas RoosenboomsGewassen vleesniet bijster slim, maar in de literatuur gaat het volgens mij vaak eerder om hoogmoed of narcisme dan om 'pure domheid' - zie Jaromil uitHet leven is eldersvan Milan Kundera, of Henri Osewoudt uitDe donkere kamer van Damokles.Michael K uitLife & Times of Michael Kvan J. M. Coetzee is een eenvoudig mens, maar bepaald niet onnozel. Een subaltern, ja, die door Coetzee ook niet zomaar wordt ingekleurd, omdat hij weet dat schrijven over de gemarginaliseerde Ander, vanuit zijn bevoorrechte positie, zoveel ethische en politieke implicaties kent.
Schrijven over domheid, is dat niet ontzettend neerbuigend, want ontzettend verwaand en zelfbevestigend? Ik moet denken aan Sylvie; om zich 'voor haar vader te verschuilen was Sylvie drie weken lang niet naar school geweest en keek ze toe hoe ik aan de smerige keukentafel willoos studeerde en strafwerk schreef. Ondertussen las zij boeken die haar slimmer maakten, bespraakter, en die op termijn een nog grotere kloof zouden slaan tussen haar en de rest van de familie.' De 'ik' is de zelfhatende verteller uit de briljante romanDe helaasheid der dingenvanDimitri Verhulst. Sylvie is zijn nichtje. 'Slimmer' worden, als ontsnapping. De laveloze ooms, het huiselijke geweld - het leven in Reetveerdegem lijkt bepaald achterlijk en verschrikkelijk, maar deze tragikomische roman over klasse legt haarscherp bloot wat het beschouwen van zogenaamde 'domheid' onherroepelijk kenmerkt: 'Het was een illusie dat ook maar iemand oprecht in het volk geïnteresseerd was. Alleen al door zich op nepwetenschappelijke basis op het volk te storten verried men dat men boven het volk stond. (...) Het gemakkelijke voer om een zelfverklaarde artistieke bourgeoisie te vermaken, dat was het volk.'
Alfred Schaffer
DIMITRI VERHULST
De helaasheid der dingen
Atlas Contact, 206 blz.
Lege praatjes
P.F. Thoméseschrijft afwisselend fijnzinnige en lompe boeken. Uit die laatste categorie is de J. Kessels-serie, waarin Thomése een gefictionaliseerde versie van zichzelf en zijn Tilburgse hartsvriend op boertige en platvloerse avonturen laat gaan, vanzelfsprekend het bekendst. Een eerdere titel die het verdient om in dit licht te worden afgestoft isVladiwostok!(2007), dat in vulgariteit en cynisme de voorgenoemde reeks ruimschoots overtreft.
Centraal in deze roman staat Fons Nieuwenhuijs, ooit journalist bij een 'zieltogend clubblaadje van oud-links', nu een opportunistische, volstrekt gedesillusioneerde spindoctor. Hij zint op invloed en macht, liefst zo veel mogelijk, maar heeft ook nog zo zijn standaarden: 'De politiek in? Mij niet gezien. Daar ben ik, vrees ik, net niet dom genoeg voor.' Daarom schuift hij zijn vriend Hans Portielje naar voren, een lepe gladjakker die zijn overtuiging deelt dat de weg naar de top geplaveid is met louter lege praatjes: 'Journalistiek bestond uit een handig gebruikmaken van clichés. Iets anders konden de mensen niet begrijpen. En wilde je gedijen, dan moest je je die clichés eigen zien te maken. Anders kwam er geen plekje voor je vrij in het zachte, doorgelegen, ruggengraatloze donsveren van de roem.' Als gevolg bestaat het merendeel van deze roman uit het nauwgezet geregistreerde gelul van deze twee nihilistische schuinsmarcheerders, dat soms in zulke seksistische en racistische registers belandt dat direct eruit citeren praktisch ondoenlijk is.
Waarom gooit Thomése zo'n bak drek over zijn lezer heen? Niet alléén om te provoceren, wantVladiwostok!is au fond een satire op de mediatisering van politiek en de vertroebeling van de scheidslijn tussen ideologie en entertainment. Door zijn antihelden vrijuit te laten razen, zet de schrijver ze natuurlijk goed voor gek, evenals het systeem dat ze representeren. Thomése gaat zo ver in het zich eigen maken van hun taal en denken, dat hij de wezenskern van zijn personages blootlegt: hun domheid druipt van elke pagina. Een literaire prestatie is dat zeker, al mag het daardoor niet verwonderlijk heten dat je je na het dichtslaan van dit boek eerder murw dan verlicht voelt.
Lodewijk Verduin
P.F. THOMÉSE
Vladiwostok!
Atlas Contact, 295 blz.
Het kenmerk van het ware leven
Het hoort tot de romanclichés intellectuele knapheid ten val te brengen. Boekgeleerde valt in de klauwen van figuren uit de 'heffe des volks' en gaat ten onder. Goed voorbeeld isDie Blendung(1936) de debuutroman van Elias Canetti waarin boekengek en sinoloog (sinologie als metafoor van belangeloze knapheid) in handen valt van zijn huishoudster Therese die net doet alsof ze zijn boeken heel goed behandelt.
Ook ijzersterk is uiteraardProfessor Unrat(1905) van Heinrich Mann waarin een tirannieke leraar tevergeefs strijdt tegen geilheid, jaloersheid en wangedrag. Mooie romans, ik las ze te midden van een steeds verder uitdijend boekenbezit dat tegenwoordig alle wanden van ons huis tot in de nok bekleedt. Ik ken geen romans waarin knapheid alle problemen overwint: de held weet al zijn tegenstanders op het gebied van kennis te verslaan en gaat ervandoor met het mooiste meisje van de klas. Knapheid moet gewantrouwd. Domheid is kenmerk van het ware leven. Wie dom blijft doorziet alles.
Zie de vele satirische romans over domme figuren die uitgroeien tot held, bijvoorbeeld het fraaieBeing There(1970) van Jerzy Kosinski waarin iedereen plotseling allerlei diepzinnigheden vermoedt in de uitspraken van de uiterst domme tuinman Chance. Ik wil ook graag dom zijn, ik maak mezelf wijs dat ik zo weinig mogelijk over mijn romanfiguren aan de weet probeer te komen. Ik probeer dom te blijven. Ze komen de roman binnen en vertrekken daarna weer. Ondertussen lees ik op het ogenblik, ik praat er met niemand over, veel boeken over de museumwereld en de wereld van de logistiek. Ik ben deBouvard en Pécuchet(vanFlaubert! Maar dat wist u!) van deze wereld, omdat mijn held in deze wereld zijn brood verdient.A Practical Guide to Logistics, Museum Accessibility by Design, A Companion to Museum Studies, Theorien des Museums. Het punt is dat daarvan niets in de roman moet doorklinken, geen gekoketteer met vakjargon, geen namedropping ('John Fowles is een pionier op het gebeid van de theorie over museumcollecties'). Ik zet de gelezen boeken in de boekenkast. Ik ben verzamelaar van de boeken van mijn romanfiguren.
Kees 't Hart
GUSTAVE FLAUBERT
Bouvard en Pécuchet
De Arbeiderspers, 524 blz.
Niet concurreren
'Je moet niet willen concurreren met de middelmaat,' zegt Xavier Radek, de hoofdpersoon vanDe joodse messias, op een gegeven moment tegen zijn geliefde Awromele. Het is een adequate samenvatting van wat Grunberg in deze onstuimige, absurdistische en in geen enkel opzicht gewone roman uit 2004 heeft gedaan.
Xavier, aan het begin van het verhaal zestien jaar oud, speelt de hoofdrol, soms als actor, soms als lijdend voorwerp. Hij is eerder naïef dan dom, al leidt zijn wereldvreemdheid voortdurend tot onverantwoorde, veelal komische scènes: wegens het naziverleden van zijn grootvader wil Xavier de joden gaan troosten, even later laat hij zich besnijden door een nagenoeg blinde man, waarbij hij een bal verliest die hij op sterk water zet en die Koning David wordt genoemd. Tegen het einde van de roman is Radek veranderd in een politiek leider in Israël, die zich in zijn bunker terugtrekt en concludeert dat de ware troost schuilt in vernietiging.
De plot is overvol, af en toe flauw, dan weer hilarisch, maar bovenal levendig: er zit iets aanstekelijk ongeremds en gedurfds in dezeGrunberg-roman, en dat wordt mogelijk gemaakt door Xaviers karakter. Als hij de in literatuur gangbare neiging had gehad tot psychologiseren en heroverwegen, zoals ook veel andere Grunberg-personages, had deze roman nooit zo'n voortdenderend tempo en zo'n hoge hartslag kunnen hebben.
Xaviers wereldvreemdheid en zijn gebrek aan reflecterend vermogen worden door Grunberg niet gebruikt om zijn hoofdpersoon te bespotten, maar om een onvergelijkbaar verhaal te vertellen. Waarin honderden pagina's achtereen verschillende registers worden opengetrokken, waarin alles en iedereen bespot wordt, en waarin te midden van alle onvoorspelbare kluchtigheid een donkere kern zit verscholen. Want uiteindelijk gaatDe joodse messiasom hopeloze, absurde oorlog, om de vernietiging die vroeg of laat resteert.
Hoe daar een toegankelijke, zwierige roman over te schrijven? Door een hoofdpersoon als Xavier in te zetten, die niet altijd door lijkt te hebben wat er gebeurt, of in elk geval niet hoe erg het allemaal is.
Thomas Heerma van Voss
ARNON GRUNBERG
De joodse messias
Nijgh & Van Ditmar, 512 blz.
Wie is er nu gek?
InDe lotgevallen van de brave soldaat Svejk, van de Tsjechische schrijver Jaroslav Hasek, meldt de sullige Josef Svejk, man van middelbare leeftijd en nou niet bepaald in topvorm, zich vrijwillig aan bij het Oostenrijks-Hongaarse leger. Het is 1914, het gammele imperium onder leiding van keizer Franz Joseph I herpakt zich nog een laatste keer in de strijd tegen de geallieerden. Svejks enthousiasme voor de oorlog is zó groot - als Tsjechische soldaat is zijn liefde voor het rijk dat zijn landgenoten onderdrukt verdacht - dat het leger in eerste instantie niet weet of de man geestesziek is, of dat hij de strijd bewust van binnenuit probeert te ondermijnen. Svejk belandt dan ook eerst in een psychiatrische inrichting voordat hij toch nog vrijgelaten wordt en samen met zijn makkers naar de vechtlinies trekt.
Hasek, die voor de oorlog al een productieve korte-verhalenschrijver was, schreef het boek in vier delen tussen 1921 en 1923, toen het Oostenrijks-Hongaarse Rijk inmiddels uit elkaar gevallen was en Tsjechië een soevereine staat was geworden. Hasek was tevens een berucht anarchist, en dit zie je terug in het gedrag van Svejk. Svejk is een soldaat die weigert op mensen te schieten. Hij speelt veel liever kaartspelletjes, drinkt cognac in lokale cafés en zingt hardop voor zichzelf. Hij marcheert ook altijd in de verkeerde richting. Zijn passiviteit heeft een anarchistische ondertoon, want door niets te doen en dingen altijd verkeerd te begrijpen of letterlijk te nemen, lopen de gestructureerde plannen van zijn infanterie keer op keer mis. Hij gedraagt zich zó onnozel dat het absurd wordt.
Hasek had zes delen gepland, maar hij stierf vroegtijdig aan hartfalen in 1923 (deel 5 en 6 zijn door een bevriende schrijver afgemaakt). Inmiddels is het boek een Centraal-Europese klassieker en is 'svejking' een gevestigd werkwoord in het Tsjechisch voor idioot gedrag waarvan men vermoed dat het subversieve elementen bevat.De lotgevallen van de brave
soldaat Svejkwordt nu vooral gelezen als een anti-oorlogsroman, als anti-totalitaire satire. Want Svejk lijkt heel dom, maar de vraag is natuurlijk of hij dat echt wel is. Want wie is er nu eigenlijk gek in een oorlogssituatie?
Ilse Josepha Lazaroms
JAROSLAV HASEK
De lotgevallen van de brave soldaat Svejk
Pegasus, 876 blz.
De Chinese vaas
Een jonge epilepticus, vorst Mysjkin, komt na jaren revalidatie in Zwitserland weer terug in tsaristisch Rusland. Is hij hersteld? Zijn omgeving ziet hem als een stompzinnige jongeman, een eenvoudige ziel, een naïeveling, een argeloos kind, een zonderlinge 'arme ridder' à la Don Quichot die zó eerlijk, ontwapenend en onbaatzuchtig is in de omgang dat men hem verslijt voor een 'idioot' die zijn eigen glazen steeds weer ingooit. Opkomen voor zijn eigenbelang is hem vreemd. Hij wekt medelijden op bij vrouwen, die hun deernis verwarren met liefde. Vorst Mysjkin is de held vanDostojevski'smeesterwerkDe idioot(1868). En er zijn twee heldinnen die elkaar in de haren zitten: generaalsdochter Aglaja en de 'gevallen vrouw' Nastasja. Vorst Mysjkin komt hopeloos klem te zitten tussen die twee.
Tegen het einde van de roman - waarin leugen en bedrog, roddel, achterklap, geruchten, intriges, plotwendingen, stemmingswisselingen, wraakzucht en moordneigingen een fascinerende kluwen vormen - formuleert de bijna alwetende verteller Mysjkins euvel glashelder als die zich in 'hoogstaand' gezelschap bevindt: 'De charme van de elegante manieren, eenvoud en vermeende oprechtheid was bijna betoverend. Het kwam geen moment bij hem op dat deze eenvoud en noblesse, de geestigheid en de grote persoonlijke waardigheid misschien niets anders dan een fraaie en kunstige vernislaag was.' Hoe dom... Hoe vrij is de vrouw, hoe ridderlijk de man? InDe idiootgaat het minder om liefde en meer om de hoogte van de bruidsschat die de man kan bieden. Een vrouw is derhalve te koop, een geldspel dat Dostojevski narratief uitbuit. Vorst Mysjkin is immuun voor de macht van het geld. Hoe dom... Aan het slot van de roman stelt Aglaja, bekvechtend met Nastasja, de kernvraag: hoe kan iemand die zo argeloos een eenvoudig blijft gelukkig worden met een vrouw?
De vallende ziekte waaraan vorst Mysjkin lijdt kondigt zich aan door geagiteerd gedrag waarbij hij een grote Chinese vaas omstoot. De vaas valt in scherven, Mysjkin ook, ondanks Aglaja's waarschuwing. Hoe dom... maar vanuit welk standpunt dan?
Graa Boomsma
FJODOR DOSTOJEVSKI
De idioot
L.J. Veen, 688 blz.