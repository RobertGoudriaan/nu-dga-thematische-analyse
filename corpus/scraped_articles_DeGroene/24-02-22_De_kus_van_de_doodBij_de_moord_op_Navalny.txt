De kus van de dood Bij de moord op Navalny

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Ondanks Poetins repressie gaf Aleksej Navalny de moed nooit op. We mogen het onszelf daarom niet toestaan de hoop te verliezen.
Toen Aleksej Navalny in 2021zijn eerste vonnis kreeg na zijn terugkeer naar Rusland zat ik in de zaal.
De straf was die dag 'maar' drieënhalf jaar, hoewel het duidelijk enkel een opmaat was. Want wie een man opsluit vanwege het feit dat hij zijn woonadres niet tijdig doorgaf, maar nul interesse toont in het waarom daarvan (een bijna-dodelijke vergiftiging met een chemisch wapen op Russische bodem) verraadt dat het beoogde doel wraak is, en niet gerechtigheid.
Het was onmogelijk om de ogen van Navalny af te houden, die vitale man opgesloten in een glazen kooi als een dier, en ik ervoer de mentale kortsluiting die ontstaat wanneer je brein beseft dat het de zintuigen geenszins kan vertrouwen.
Want waar keken we eigenlijk naar?
Er was een rechter. Een oﬃcier van justitie. Alle poppetjes stonden op de juiste plaats. Uit hun monden klonk juridisch jargon. Maar het was een schouwspel, een macabere parodie van de rechtspraak, net zoals in Stalins tijd. Tijdens de Grote Terreur namen sommige journalisten de showprocessen nog voor waar aan. Die luxe hadden wij niet.
Er wél een echte rechtszaak van maken lag buiten Navalny's macht. Maar hij kon als geen ander het toneelstuk naar zijn eigen hand zetten. Hij deed ons lachen met zijn ironische opmerkingen, en vormde met zijn handen een hartje voor zijn vrouw Joelia die in het publiek zat.
In talloze zittingen sindsdien bleef hij die rol vervullen van verlichte en oncontroleerbare hofnar. Hij was daar zo goed in dat er bij ons, toeschouwers, onwillekeurig een soort collectievesurvivorship biasoptrad en het gevaar dat hij liep een abstractie werd.
Totdat Navalny op 16 februari dood werd verklaard.
Net zoals een stuk houtskool onder normale luchtdruk niet spontaan in een diamant verandert - dat stamt van het Griekse woord 'adamas', wat onverwoestbaar betekent - worden helden ook gevormd. Hoe meer het Kremlin de druk opvoerde, hoe meer Navalny eenlarger than life-ﬁguur werd, maar wel een die van scienceﬁction en animatieseries hield.
Daarmee was hij de ultieme tegenhanger van Poetin: een man met juist alle macht, die er een erezaak van maakt om zijn menselijkheid te ontkennen. Samen vormden ze een kettingreactie. Het Kremlin dwong Navalny tot steeds groter heldendom, en Navalny, door niet op te geven, het Kremlin tot steeds meer excessen.
Voor Navalny werd er een internationaal verboden chemisch wapen uit de kast getrokken om er zijn onderbroek mee te besmeren. Voor Navalny maakte het ene vliegtuig een noodlanding om zijn leven te redden na zijn vergiftiging. En, na zijn miraculeuze herstel, werd een ander vliegtuig juist lastminute omgeleid om de menigten die hem waren komen opwachten te ontwijken. Zoals David het opnam tegen Goliath, stond Navalny op tegen Poetin met het internet als spreekbuis voor zijn humor en, misschien wel het belangrijkste: hoop.
Navalny beschreef eens in een interview hoe het is om vergiftigd te worden met novitsjok. Harry Potter moest eraan te pas komen, speciﬁeker de Dementors, wezens die met de kus des doods hun slachtoﬀer beroven van alle vreugde en de wil om te leven. Op dezelfde manier is Poetins systeem er al jaren op gericht om Russen die zich tegen het Kremlin keren ervan te overtuigen vooral de weerstand op te geven en op de grond te gaan liggen - zoals Navalny na zijn vergiftiging, eenzaam en kreunend van uitzichtloosheid.
Maar Navalny legde hun een ander script voor en gaf zelf het voorbeeld. Hij inspireerde duizenden minder bekende politici en vrijwilligers om actie te ondernemen, die op hun beurt weer andere Russen motiveerden. Navalny was de glazen stolp waaronder in Rusland, dat met de toenemende repressie steeds meer op een landschap van Mars leek, toch nog iets kon groeien.
Na zijn gevangenneming, het bestempelen van zijn organisatie als 'extremistisch' en de invasie van Oekraïne, kon die praktische rol niet meer worden vervuld. Maar zijn verhaal bleef overeind. Nog even vrolijk, maar samen met zijn eigen lot, steeds surrealistischer. Hij vergeleek zijn opsluiting met een ruimtereis en gevangenisbewakers met aliens, maar de boodschap was onmogelijk te missen: 'De Omicrons zullen verslagen worden.'
De laatste zitting die ik bijwoonde - Navalny kreeg die dag negentien jaar cel - was voor journalisten alleen te volgen op een scherm en zonder geluid. Zijn lichaamstaal sprak boekdelen: hij lachte en leunde ontspannen achterover.
In december werd hij overgebracht naar een andere gevangenis boven de poolcirkel. Weer een opmaat met een stalinistische ondertoon, deze keer voor iets veel gruwelijkers.
Over een maand zijn er in Rusland presidentiële verkiezingen en Poetin mikt, in lijn met elk eng sprookje, op (politieke) onsterfelijkheid. Alleen hebben in dit verhaal de aliens gewonnen en is de held dood. En daarmee voor vele Russen ook de hoop op democratie.
'Rusland heeft geen toekomst meer', schreef een jonge Navalny-aanhanger mij uit Jaroslavl. Hij had bloemen neergelegd bij een geïmproviseerde gedenkplek, met het risico gearresteerd te worden. Anderen die ik ken liggen verdwaasd op bed.
De kracht waar Oekraïners en deze groep Russen voor staan is een en dezelfde, en beide kunnen het niet alleen aan. De ene heeft luchtafweer nodig. De ander hoop. Vooral dat laatste zou vanuit het vrije en vreedzame Westen niet al te moeilijk op te brengen moeten zijn.
Dus slikte ik mijn eigen verdriet in en schreef mijn vrienden en kennissen in Rusland een bericht: 'Alles komt goed.' En een emoji: twee virtuele handen in de vorm van een hartje.
AP / ANP | Navalny kon als geen ander het toneelstuk van zijn rechtszaken naar zijn eigen hand zetten, maart 2017