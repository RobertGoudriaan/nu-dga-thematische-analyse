De collectie van Berlusconi is monsterlijk humoristisch In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Rome -Sinds de dood van Silvio Berlusconi op 12 juni druppelt er af en toe een berichtje door over zijn financiële en politieke erfenis. Er zijn zo'n vijf miljard euro te verdelen tussen zijn vijf kinderen en zijn partij Forza Italia schommelt stabiel rond de zeven procent. Van essentieel belang voor het voortbestaan van de extreem-rechtse regering Meloni, waarvan het de gematigde flank vertegenwoordigt, maar niet bepaald een politieke kracht van de toekomst, want Forza Italia en Berlusconi waren één.
Verrassend is ineens het verhaal van de gigantische kunstverzameling die Berlusconi in zijn laatste jaren blijkt te hebben aangelegd. Het gaat om een verzameling van 25.000 werken, waarop het woord 'kunst' niet van toepassing is, zoals Italië's beroemdste kunstexpert Vittorio Sgarbi opgewekt toegeeft. Sgarbi was een grote persoonlijke vriend van Berlusconi en is momenteel staatssecretaris van Cultuur, als vertegenwoordiger van Forza Italia.
'Ik zou de collectie Berlusconi monsterlijk humoristisch willen noemen', aldus Sgarbi. 'Een getuigenis van zijn laatste jaren, waarin hij vooral voor de tv zat en meebood in van die kunstveilingen op kleine commerciële zenders. Van de hele collectie zou ik zeggen dat er misschien zes, zeven werken van waarde zijn. Ik heb Silvio nog aangeraden om liever een paar honderd stukken van echte waarde te kopen, in plaats van deze duizenden stukken kitsch, die toch zo rond de twintig miljoen hebben gekost. Jammer.'
De erven Berlusconi zitten nu met een hangar vol kitsch, die hij had laten aanleggen in het park van de achttiende-eeuwse Villa San Martino in Arcore, het Gooi van Milaan. In die villa hangt wél een zeer waardevolle kunstcollectie - niveau Tintoretto -, maar die was van de adellijke familie Casati Stampa. Berlusconi wist dit landgoed in 1973 via slinkse manoeuvres voor een habbekrats te bemachtigen van de laatste erfgename van deze ongelukkige adellijke familie. Inclusief de pinacotheek, de bibliotheek met meer dan tienduizend antieke boeken, het park en de stallen. Andermans smaak, andermans spullen, maar de zakenman Berlusconi had ze mooi binnen.
Zijn 'monsterlijk humoristische' collectie is nu wel een beetje een probleem voor zijn kinderen. Wat doe je met 25.000 waardeloze stukken? 'Ik raad aan', aldus de behoorlijk geestige Sgarbi, 'om er gewoon een soort permanente Berlusconi-tentoonstelling van te maken. Het gaat niet om de werken, het gaat om wie ze heeft verzameld.'