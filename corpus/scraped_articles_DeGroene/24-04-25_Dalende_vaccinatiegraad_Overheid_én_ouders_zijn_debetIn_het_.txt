Dalende vaccinatiegraad? Overheid én ouders zijn debet In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Ouders willen altijd het beste voor hun kind - dat is het uitgangspunt van jeugd- en kinderartsen, ook als ouders niet komen opdagen op het consultatiebureau voor vaccinaties of als hun onbeschermde kind met kinkhoest in het ziekenhuis belandt. Ze hoesten de longen uit hun lijf, en houden daar mogelijk ernstige schade aan over, vertelt een Haagse kinderarts (zie pagina 14). 'Ouders smeken alsnog om een prik. Maar voor kinkhoest is het dan te laat.'
Artsen veroordelen hen niet, maar ze maken zich wel grote zorgen over de dalende vaccinatiegraad. In sommige gebieden ligt die ver onder de negentig procent, de kritieke grens voor groepsimmuniteit, waardoor infectieziekten, die sinds de start van het Rijksvaccinatieprogramma (rvp) in 1957 bijna zijn uitgeroeid, weer uitbreken.
De overwinning van de medische wetenschap op zo'n dertien 'kinderziekten' is op zijn retour. Hoe dat kan? De ene ouder heeft het druk en stelt de prikken uit, de ander onttrekt zich eraan uit geloofsovertuiging, in God dan wel 'de natuur'. En vooral: sinds corona staan ouders kritisch, wantrouwend ook, tegenover vaccineren, en laten zij zich in hun zoektocht naar informatie misleiden door desinformatie op sociale media.
Wetenschappelijke feiten leggen het af tegen klinkklare nonsens over bijwerkingen of tegen complotten over de overheid die samenwerkt met Big Pharma, zoals querulant Baudet onlangs nog in de Kamer suggereerde. Twijfelaars steken elkaar vervolgens aan met 'verhalen' en haken af - de ziektebeelden zijn immers uit het collectieve geheugen verdwenen.
De medische wereld lanceert daarom deze week de landelijke campagne Beneden Peil om het tij te keren. Ook gemeenten proberen met extra maatregelen twijfelaars over de streep te trekken. Maar ja, succesvolle preventie is een strijd geworden tegen'healthfluencers'die pretenderen de waarheid in pacht te hebben. Gemeenten moeten het bovendien doen met beperkte financiële middelen.
Hierin schuilt een andere oorzaak voor de dalende vaccinatietrend: de overheid heeft zich teruggetrokken uit het rvp en dat gedelegeerd naar de gemeenten. Uit een onderzoek van Investico (zie pagina 17) blijkt dat het vaccinatieprogramma vijf jaar geleden min of meer 'per ongeluk' is meegenomen in de decentralisatie van de publieke gezondheidszorg; sindsdien is iedere wethouder verantwoordelijk voor de financiering en uitvoering van het inentingstraject. Wat die verantwoordelijkheid precies inhoudt en wat ze zelf kunnen doen, is vaag.
Over de tekortkomingen van 'de lappendeken van verantwoordelijkheden' werd meteen gewaarschuwd. Tevergeefs. Dat de sluimerende virussen hun kans weer grijpen bedreigt de volksgezondheid, en dus ligt hier een overkoepelende verantwoordelijkheid; gemeenten zijn al overbelast met complexe taken die bij hen over de heg zijn gegooid.
Demissionair vws-staatssecretaris Maarten van Ooijen is óók geschrokken, en presenteerde enkele weken geleden een tienpuntenplan om de vaccinatiegraad op te krikken. Hij riep gemeenten op tot 'creatieve oplossingen', en deed een beroep op artsen om zich online uit te spreken tegen desinformatie. Dat doen zij nu, naast hun drukke baan. De witte jassen worden meer vertrouwd dan de politiek, zei hij er nog bij. Niet cynisch bedoeld.
Toch is het te makkelijk om alleen naar de overheid te wijzen. Ouders zijn in eerste instantie zelf verantwoordelijk voor de gezondheid van hun kinderen. Zíj negeren de oproep voor de vaccinatie, zíj besluiten de zogenaamde bijwerkingen serieus te nemen, in plaats van de risico's op een voorkombare ernstige ziekte van hun kind, en daarmee de bescherming van andere kinderen.
Bij uitstellers en twijfelaars valt voorlopig nog 'winst' te halen.Vaccinatieplicht zal alleen overwogen moeten worden als de daling dramatisch doorzet. Niet door met een prik de autonomie van het lichaam aan te tasten, maar door consequenties te verbinden aan weigeren, zoals geen toegang tot dagverblijven en scholen. Dat wil niemand, want het wakkert het probleem aan, zoals we hebben geleerd van de coronacrisis: nog meer wantrouwen in de overheid.
Alleen als de daling dramatisch doorzet is vaccinatieplicht te overwegen