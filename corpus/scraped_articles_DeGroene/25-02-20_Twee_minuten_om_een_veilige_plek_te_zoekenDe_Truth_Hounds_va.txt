Twee minuten om een veilige plek te zoeken De Truth Hounds van Oekraïne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Terwijl Amerika heeft besloten Oekraïne aan zijn lot over te laten, liggen burgers in het land onverminderd onder vuur. Truth Hounds, een Oekraïense mensenrechtenorganisatie, onderzoekt de Russische oorlogsmisdrijven. Tjitske Lingsma ging mee op missie.
Het appartement geurtnaar koffie met kardemon. Met zorg heeft Nataliia Topshii (52) die in een pannetje op het fornuis klaargemaakt. Naast haar in het open keukentje staat collega Oleksiy Starynets (38) dikke omeletten te bakken. De 24-jarige Andrii begint alvast aan zijn havermout. Intussen probeert Oksana (38) alle ontbijtspullen op het formicatafeltje te passen. Ze zoekt ruimte voor de witte kaas, de worstplakjes, jam en brood. Het team van de Oekraïense mensenrechtenorganisatie Truth Hounds zweert bij een stevig ontbijt. Want het is altijd ongewis hoe een dag verloopt. Al tweemaal klonk het opjagende gegil van het luchtalarm.
De Oekraïense onderzoekers zijn de vorige avond gearriveerd in Kryvyi Rih om onderzoek te doen naar Russische raketaanvallen op vijf hotels. Ze verblijven in twee eenvoudige huurappartementen in een buurtje met vervallen sovjet-woonblokken, in deze industriestad ruim vierhonderd kilometer ten zuidoosten van Kyiv. Omdat de twee mannen Engels spreken, ben ik bij hen ingedeeld. Het gezicht van Oleksiy betrekt. Slecht nieuws. Een hoteleigenaar verplaatst het gesprek naar morgen. Oleksiy, een kalme man met ernstige donkerbruine ogen, een kort hip baardje met snor en een keurig kapsel, klapt zijn laptop open terwijl hij in de open deur van het Volkswagen-busje zit. Het team besluit een ander hotel te proberen.
Oleksiy stuurt het busje over de brede wegen van Kryvyi Rih, geboorteplaats van president Volodymyr Zelensky. De stad ligt in de tachtig procent van Oekraïne die niet door Rusland is bezet. Maar ook dit vrije gebied leeft onder Russische terreur. Aan weerszijden van de straten staan vergane-glorie-panden, hoge gebouwen en blokkendozen. Overal zijn winkels, apotheken, beautysalons, werkplaatsen, koffietentjes en restaurantjes. Supermarkten liggen vol. Met grote standvastigheid zetten Oekraïners het gewone leven voort. Als menselijke noodzaak en vorm van verzet. Een schijnbare normaliteit die continu door de oorlog wordt ondermijnd.
Oleksiy draait het parkeerterrein op tegenover Hotel Ukrainochka. Bij het uitstappen herschikt Andrii het ehbo-tasje, dat hij plichtsgetrouw aan zijn riem heeft gegespt. Snel haalt hij zijn hand door zijn blonde sluike haar. De manager, met haar geprononceerde wenkbrauwen, knotje en casual-chique joggingpak net zo verzorgd als het hotel, is bereid te praten. In een vergaderzaaltje vertelt ze beheerst over de raketaanval
op 28 augustus 2024. Opeens slaat ze de handen voor haar ogen. Een traan biggelt over haar wang. Met haar vingertoppen met perfect gelakte nagels scrolt ze op haar telefoon naar beelden die de beveiligingscamera van het hotel automatisch maakte. Op het schermpje dendert een immense raket loodrecht naar beneden. De explosie knalt door het beeld. Roze licht en rode vlammen spatten uiteen tot zwarte wolken alles verduisteren. Een Iskander, constateert Oleksiy. De ballistische raket bereikt een snelheid van vierduizend kilometer per uur. Het monsterlijke wapen raakt het hotel nét niet, maar verwoest een garagewerkplaats. Alles trilt en beeft. Het is een wonder dat er geen doden vallen.
Als de Truth Hounds-onderzoekers later de hotel-assistent spreken, klinkt het luchtalarm. Na een korte informatiecheck lijkt er geen onmiddellijk gevaar. Op zelfverzekerde toon vertelt de jonge vrouw dat ze in haar kantoortje zat toen de raket op luttele meters afstand neerkwam. 'Ik was als bevroren', zegt ze. Tot het lukte om in beweging te komen. Samen controleerden de medewerkers de vertrekken. 'Om er zeker van te zijn dat alle gasten en staf in orde waren.' Ze liep een hersenschudding op. 'Ik kan me soms niet focussen', vertelt ze. 'Nee', schudt ze, 'ik ben niet bang om hier te werken. Ik ben dol op mijn baan en wil doorgaan.'
De manager denkt dat het hotel doelwit was omdat er Oekraïense en internationale journalisten en hulpverleners logeerden. Sinds de aanslag ontvangen ze deze groepen niet meer. De Truth Hounds, die er voorheen logeerden, vinden het risico nu ook te groot. De bezetting is dramatisch gedaald. Volgens het internationaal recht zijn aanvallen op burgerdoelen oorlogsmisdrijven. Russische media beweerden echter op hoge toon dat er militairen in de hotels verbleven. Dan zou het juridisch gecompliceerder kunnen liggen. Het is een belangrijk aspect in het onderzoek.
De Truth Hounds werden in 2014na de Russische annexatie van de Krim en het begin van de oorlog in de Donbas opgericht om internationale misdrijven (oorlogsmisdrijven, misdrijven tegen de menselijkheid, genocide en agressie) in Oekraïne en andere landen te documenteren. Sinds Rusland op 24 februari 2022 de complete invasie lanceerde, is hun werk enorm toegenomen. Ze deden onderzoek naar Russische moorden, folteringen, verkrachtingen en onderdrukking van Oekraïners in bezet gebied. De organisatie ontdekte hoe het Russische atoomenergiebedrijf Rosatom de kernreactor in Zaporizja veranderde in een martelcentrum. Ze constateerden dat de verwoesting van de Kachovka-dam een ecologisch misdrijf is. Onlangs rapporteerden ze over Ruslands systematische gebruik van geleide bommen die burgers doden en huizen, ziekenhuizen, scholen en andere infrastructuur verwoesten.
Op het kantoor in Kyiv wijst Roman Koval, hoofd research, op hun motto:Hunting for the truth, chasing perpetrators.'Waarheid is belangrijk voor slachtoffers, de samenleving en de geschiedenis. Ook om de muur van Russische propaganda en leugens af te breken', zegt hij. Naast Roman zit Bohdan Kosokhatko, hoofd onderzoek, die uitlegt waarom ze een team naar Kryvyi Rih stuurden. 'We zagen toenemende aanvallen op hotels als Russische methode van oorlog voeren. Als een wapen om journalisten het zwijgen op te leggen.' Zo werd afgelopen augustus bij een raketaanval op een hotel in Kramatorsk, een stad dicht bij het front, een Britse veiligheidsexpert van persbureau Reuters gedood. Twee Oekraïense journalisten raakten zwaargewond. Verslaggevers uit Polen, Georgië en Turkije kwamen met de schrik vrij. Tegelijk begon de reeks hotelaanvallen in Kryvyi Rih.
Onderzoeken van Truth Hounds omvatten veel facetten. Teams gaan op stap om slachtoffers, ooggetuigen en andere personen te interviewen. Op kantoor bestuderen experts video's, foto's, satellietbeelden en (sociale) media. Alles wordt in samenhang op alle niveaus geanalyseerd om te bepalen wat er is gebeurd. 'We trachten de identiteit vast te stellen van militairen die verantwoordelijk zijn voor de misdrijven', zegt Bohdan. Bij seksueel geweld, marteling en moord zijn soms codenamen bekend. Het lukt regelmatig om via digitaal speurwerk en gezichtsherkenningsprogramma's daders te achterhalen. Ook proberen ze de Russische eenheden te identificeren die bijvoorbeeld raketten hebben gelanceerd.
Juristen bepalen hoe misdrijven volgens het Oekraïense en internationale recht te kwalificeren zijn. De Truth Hounds werken samen met andere mensenrechtenorganisaties. Ook met het Oekraïense Openbaar Ministerie, politie en veiligheidsdiensten. De autoriteiten registreerden tot nu toe 155.885 internationale misdrijven door Russen, identificeerden zeker 735 verdachten, stuurden ruim 514 zaken naar de rechtbank en berechtten minstens 133 oorlogsmisdadigers. Onderzoeken van Truth Hounds hebben bijgedragen aan zo'n tien processen in absentia.
De organisatie stuurt haar bevindingen ook naar het Internationaal Strafhof in Den Haag. Het Strafhof heeft een arrestatiebevel uitgevaardigd tegen de Russische leider Poetin en de kinderrechtencommissaris wegens het deporteren van duizenden Oekraïense kinderen naar Rusland. Tevens zijn vier Russische topmilitairen aangeklaagd voor oorlogsmisdrijven zoals aanvallen op civiele infrastructuur in Oekraïne.
Voor hun werk ontvingen de Truth Hounds internationale prijzen. Afgelopen december werden ze door het Nederlandse ministerie van Buitenlandse Zaken onderscheiden met een mensenrechtentulp.
Als Oleksiy en AndriiHotel Ukrainochka uitlopen, loeit de sirene. Meteen pakken ze hun telefoons met apps die voor elke Oekraïense regio en stad onmiddellijk weergeven welk Russisch gevaar er dreigt. Zijn het drones, raketten, gevechtsvliegtuigen met bommen of is het artillerie? De organisatie van deze informatie is verbluffend. De twee onderzoekers zien dat er een drone uit het oosten aankomt. Maar die moet nog een flinke afstand afleggen en zal Kryvyi Rih waarschijnlijk niet bereiken. Ze negeren, zoals meestal, de standaardoproep om naar een schuilkelder te gaan. 'Als we constant bij elk mogelijk gevaar stilstaan, kun je je werk niet meer doen', zegt Oleksiy. Tot het enkele dagen later menens is.
Het verschil met Kyiv is dat de hoofdstad moderne luchtverdediging heeft die ook raketten tegenhoudt, al veroorzaken brokstukken van neergehaalde projectielen vaak enorme schade en doden. De rest van het land ontbeert zulke bescherming. Oekraïense steden en dorpen liggen kwetsbaar onder de dreigende hemel. Vaak hebben het leger en burgergroepen geen andere mogelijkheid dan proberen de doodsgevaarlijke projectielen uit de lucht te schieten.
Het tweetal loopt naar het zebrapad. Auto's stoppen meteen. Een groepje straathonden kent de verkeersdiscipline. De roedel loopt precies over de strepen naar de overkant. Eentje heeft een witte vacht waarin zich roestbruin stof heeft genesteld. Kryvyi Rih is trots op zijn ijzerertsmijnen die midden in de stad liggen. Hotel Ukrainochka kijkt uit op een toren met schoepen. Het stof dwarrelt over straten en geeft gebouwen een terracotta gloed. Met een magneet is het op te vissen. Het is bijna vijf uur. Een sikkelmaan staat aan de hemel. De zonsondergang kleurt oranje.
Het is donker als het team samen boodschappen doet. 'Buitenlanders vinden het soms raar dat de supermarkten vol zijn en we naar restaurants gaan, terwijl het oorlog is. Maar de soldaten die vechten, zeggen: hier doen we het voor', zegt Oleksiy. Hij kan het weten. Familie en vrienden zitten in het leger. Eentje bedient een Shark, een onbemand verkenningsvliegtuigje met op de voorpunt - Oekraïense humor - een haaienkop geschilderd. 'Het front ligt 73 kilometer bij ons vandaan', laat Oleksiy op zijn telefoon zien. Opeens rijdt een auto met sirene door de straat.
Daarachter volgt een vrachtwagen met oplegger, waarop een legertank staat. 'Een T-72', weet Oleksiy, uit de sovjet-tijd. De oorlog is er altijd. Zoals het stof dringt die overal in door.
Terug in het appartement verwisselt het team hun spijkerbroeken en sneakers voor comfortwear en sloffen. Ze voeren geanimeerde gesprekken, terwijl ze proeven van de rauwe haring, visjes, gefermenteerde kool, gekookte aardappelen en eieren. 'Als we op missie zijn, vormen we een familie', zegt Nataliia. Oleksiy toont filmpjes van zijn grote liefde, die met hem op televisie voetbal kijkt en in zijn mandje slaapt. Biden, noemden hij en zijn vrouw het aandoenlijke zwart-witte katje. 'Katten en honden helpen enorm om ons af te leiden van de afschuwelijke oorlog', zegt hij.
Oleksiy's leven loopt parallel met grote gebeurtenissen in Oekraïne. 'Ik werd geboren op de avond van de kerncentraleramp in Tsjernobyl. De grap gaat dat ik nooit schone lucht heb ingeademd', lacht hij, waardoor zich rimpeltjes bij zijn ogen vormen. In 1986 viel Oekraïne nog onder de Sovjet-Unie, waar zijn vader kernkoppenexpert in het leger was. Na de Oekraïense onafhankelijkheid ging Kyiv in 1994 akkoord met overdracht van het enorme arsenaal nucleaire wapens aan Moskou. In ruil voor erkenning van de Oekraïense soevereiniteit en grenzen door Rusland, de VS en het Verenigd Koninkrijk.
Als achttienjarige student politicologie nam Oleksiy in 2004, met oranje sjaal om zijn hals, deel aan de massale demonstraties. Honderdduizenden Oekraïners protesteerden tegen de verkiezingsfraude waarmee presidentskandidaat Viktor Janoekovitsj aan de macht dreigde te komen. 'Overal zag je oranje. Het was net een Nederlands feest', lacht hij. De Oranje Revolutie was succesvol. Oleksiy werd journalist bij voetbalclub FC Dynamo Kyiv, waarmee hij de wereld over reisde. Op een foto kijken hij en een vrouw stralend in de camera. 'Zij is mijn echtgenote', zegt hij blij.
Eind 2013 stond Oleksiy opnieuw met honderdduizenden Oekraïners op Maidan in Kyiv om te protesteerden tegen alweer president Janoekovitsj, die het associatieverdrag met de EU wilde annuleren om voor Rusland te kiezen. 'We hadden genoeg van het onrecht en de corruptie. Ik wilde in een normaal land leven zonder Russische inmenging', zegt hij. De autoriteiten traden keihard op en vermoordden ruim honderd demonstranten. Janoekovitsj vluchtte naar Rusland, dat begon met de gewelddadige afstraffing van Oekraïne. 'Ik meldde me in mei 2014 voor het leger. Maar er was geen behoefte aan mensen zonder militaire ervaring', zegt Oleksiy.
Terwijl de oorlog in het oosten voortwoekerde, ging het leven door. Oleksiy en zijn vrouw verhuisden op 23 februari 2022 naar hun koopappartement in Kyiv. 'Ik werd wakker van een grote explosie. Toen ik naar buiten keek, zag ik een Oekraïense legerhelikopter vliegen. Ik kon zelfs het nummer zien.' Poetins totale oorlog was losgebarsten. Het echtpaar vluchtte naar haar ouders. Andrii, die bijspringt met vertalen, bleef met zijn familie in Kyiv.
Toen de Truth Hounds in juli 2022 onderzoekers zochten, meldde Oleksiy zich. Hij volgde trainingen internationaal recht, ehbo en slachtoffers interviewen. 'Deze baan geeft betekenis', zegt hij, terwijl de geiser in het keukentje aanslaat. 'Als daders weten dat ze vervolgd kunnen worden, kan dat een afschrikkend effect hebben. Als mensen in het Westen meer weten van Russische oorlogsmisdrijven, draagt het misschien bij aan steun voor ons en het stoppen van de oorlog.'
Innerlijk zorgt hij voor een mentaal scherm dat voorkomt dat heftige gesprekken met slachtoffers en getuigen hem uit balans brengen. 'Ik kan niet alles doormaken zoals zij het ervaren, want dan blijf ik niet overeind en kan ik mijn werk niet doen', zegt hij beheerst. Het kan slachtoffers ook helpen met een vreemde over hun ervaringen te praten. 'In Oekraïne heeft niet iedereen een psycholoog.'
Oleksiy haalt een document uit een plastic hoesje: de officiële verklaring dat hij tot 1 januari 2025 niet in dienst hoeft. 'Tot ik in het leger zit, is dit werk bij Truth Hounds het belangrijkste wat ik kan doen. Mijn vrouw bereidt zich erop voor dat ik straks militair ben. Zelf ben ik er klaar voor.' Eén ding wil hij per se voorkomen: in Russische handen vallen. 'Ik zal altijd een granaat apart houden - voor mezelf.'
En Biden? Het katje leed aan toevallen en viel dood neer. 'Ik denk dat hij gestorven is door de stress van de explosies en de oorlog', zegt Oleksiy bitter. Na het rouwen kreeg het echtpaar een oude pluizige kat.
's Avonds gaat het luchtalarm. Daarna volgt de melding dat het gevaar is geweken. 'De drone is waarschijnlijk neergeschoten', zegt Oleksiy. Na middernacht klinkt opnieuw de sirene. Niemand staat op.
Terwijl Oleksiy door Kryvyi Rihrijdt, doemt midden in de stad een mijngroeve op. In 2020 woonden er ruim zeshonderdduizend mensen. Sindsdien zijn veel stadsbewoners gevlucht. Vervolgens streken er tienduizenden ontheemden uit de Donbas neer. Bij het stoplicht staat tussen dure auto's een Lada van een rijschool. 'Als je die kunt besturen, kun je in alles rijden', grapt Oleksiy.
De voorkant van Hotel Central is een mozaïek van houten platen. De ruiten van de entree, het restaurant en de kamers knalden eruit toen op 20 oktober 2024 rond elf uur 's avonds een Russische ballistische raket zich vlak voor het gebouw in de grond boorde. Ook ramen van omliggende huizenblokken en het cultuurcentrum lagen aan diggelen.
In het donkere restaurant met grijze muren en plafonds en gordijnen voor de dichtgetimmerde kozijnen, lukt het Oleksiy en Andrii pas na een klein uur de eigenaar te overtuigen om aan hun onderzoek mee te doen. De hotelbaas gebaart naar de manager die met een diepe zucht begint te vertellen. De gasten waren burgers die voor hun werk in Kryvyi Rih waren, legt hij uit. Er verbleven geen militairen. Wat vindt hij van de Russische aanvallen? De manager draait zijn vermoeide gezicht af. 'Ik kan er niet over praten zonder te vloeken', zegt hij met ingehouden woede.
Nerveus begint de hotelbewaker zijn relaas. Hij knippert met zijn ogen en wiebelt onophoudelijk met zijn linkerbeen. Camera's van het hotel filmden hoe een enorme vuurbal door de receptie vliegt waarna een ontstellende ontploffing klinkt. Opeens is alles stof. 'Ik dacht alleen: ik leef nog!' zegt de bewaker, die in korte zinnen spreekt. In de gruismist klom hij over de balie en wist weg te komen. 'We leven in grote onzekerheid', zegt hij zenuwachtig. Als het onderzoeksteam een rondleiding krijgt, blijken plafonds in de gangen eruit te hangen. Reddingsdiensten trapten de deuren van de zestig kamers in op zoek naar gasten. In het hele hotel sjouwen en timmeren werklieden om het te herstellen.
Aan het einde van de dag rijden Oleksiy en Andrii in het pikkedonker over een hobbelig weggetje naar hun afspraak met de autoreparateur, die op miraculeuze wijze de raketaanval op Hotel Ukrainochka overleefde. Hij stond in zijn werkplaats, die compleet werd verwoest. Nu ontvangt hij in een ijskoude garage van betonblokkenmuren waar hij zijn zaak opstart. Om warm te blijven heeft hij de capuchon van zijn fleecejack opgedaan. Hij heeft levendige blauwe ogen en lachrimpels, waaruit het plezier van vroeger spreekt. De garagist steekt een dun sigaretje op, inhaleert en kucht.
Dan klinkt het luchtalarm voor de regio. Op deze plek zal het wel loslopen, denkt iedereen. De monteur antwoordt met ultrakorte zinnen op vragen. 'Ik was zesenhalve meter van de inslag verwijderd', zegt hij. 'Maar ik had mazzel. Er stond een muur die mij beschermde.' Gedesorienteerd door de klap kon hij niets meer horen. Ook hij werd opgeslokt door een dikke stofwolk. 'Ik overleefde het, maar verloor alles. Het is beter om te betalen met geld en spullen dan met je leven. Maar ik kan niet in woorden uitdrukken wat ik voel.'
De oorlog heeft diep ingegrepen. 'Het veranderde mijn leven compleet.' Onder zijn klanten bevonden zich militairen. Vrienden gingen het leger in. 'Of ze nog leven, weet ik vaak niet', antwoordt hij droevig en hij neemt weer een hijs. De monteur telt op zijn vingers. 'Ik verloor drie hechte vrienden. Maar ik kan niet verder tellen, zoveel mensen raakte ik kwijt.' Verdrietig zegt hij: 'Je wordt eenzaam.'
Terug in het appartementbevestigt Andrii dat hij veel West-Europeanen naïef en verwend vindt. 'Ze wilden het gevaar van het Russische regime lang niet zien', constateert hij met een bitterheid die niet past bij zijn leeftijd. Hij ervaart een groot verschil met jongeren in West-Europa. 'Zij gaan onbekommerd drinken met hun vrienden en sporten. Ook kunnen ze jaren studeren.' Oekraïense jongeren moeten sneller op eigen benen staan. 'Ook mentaal zijn we vroeg volwassen, want we weten dat het leven in een ogenblik voorbij kan zijn.'
Sinds een jaar heeft Andrii een vriendin. 'Ze keek naar foto's van mij van de afgelopen jaren en zei: er is een verdriet in je ogen dat steeds dieper is geworden', vertelt hij. Zijn vriendin werkte in Frankrijk en het Verenigd Koninkrijk, maar keerde terug naar Oekraïne. 'Het plannen van ons leven is moeilijk. We willen graag kinderen, maar niet dat ze in deze oorlogssituatie opgroeien en elke dag gedood kunnen worden door een raket.'
Nog zo'n existentiële kwestie hangt hun boven het hoofd. 'Als ik het leger in moet, worden de keuzes weer veel moeilijker', zegt hij. Andrii piekert er niet over naar het buitenland te vertrekken om militaire dienst te ontlopen. 'Het is illegaal. Ook zou mijn schuldgevoel dat ik wegging en niets voor ons land deed, groot zijn.'
's Ochtends bespreken Nataliiaen Oksana in het keukentje van hun appartement hun onderzoek naar de aanslag op Hotel Aurora, dat op 26 augustus 2024 om 23.18 uur door een raket werd getroffen. Hun research verloopt moeizaam. Ze bekijken nog een keer de televisiebeelden. Reddingswerkers dragen een brancard met een persoon die net uit het puin is gehaald. Een herdershond zoekt en blaft.
Nataliia en Oksana hebben ieder een gezin met twee kinderen. Met korte berichtjes laten ze, net als hun mannelijke collega's, het thuisfront weten dat ze veilig zijn. 'Mijn tieners nemen vooral contact op als ze iets van mij nodig hebben', lacht Oksana, die de zwarte Truth Hounds-sweater draagt. Haar ogen staan vrolijk. Ze is zojuist op een rustig moment naar de kapper geweest om haar kastanjekleurige haar te laten knippen.
Toen Rusland binnenviel, reisde ze met haar dochter, zoon en een vriendin met haar kind naar Roemenië en Polen. 'We hadden alleen wat ondergoed en kleding bij ons', vertelt Oksana. Ze laat een zonnige foto zien van haar dochter die een radslag maakt op een strand in Portugal,
waar Oksana's broer woont. Na enkele maanden waren ze weer terug in Oekraïne. 'Mijn zoon wilde graag als gezin met zijn vader zijn. Ik wilde nooit emigreren. Vooral in deze tijd kan ik me nuttig maken voor mijn land.'
Maar toen begonnen de Russische luchtaanvallen op hun woonplaats Dnipro. 'We bespraken de opties met de kinderen en besloten te blijven. Ook hebben we een hond genomen', zegt Oksana met een glimlach. Ze leerden met de oorlog om te gaan. 'Je moet kalm blijven, ontspannen, goed slapen, doorgaan met je werk of het schoonmaken van je huis. Bij ons gaat soms twaalf keer per dag het luchtalarm. Als ik telkens naar de schuilkelder ren, is het onmogelijk te leven.' Sinds januari 2024 werkt ze bij Truth Hounds. 'Mijn doel is dat de Russen zich voor Oekraïense en buitenlandse rechtbanken en het Internationaal Strafhof verantwoorden voor al hun misdrijven.'
Nataliia, een vrouw met een open blik en vriendelijke uitstraling die vertrouwen inboezemt, stond toen Rusland binnenviel klaar om zich te melden voor het leger. 'Want ik kan eerste hulp bieden', zegt ze. Ze deed de vaardigheden op toen ze werkte voor een patriottistische organisatie die jongeren voorbereidde op militaire dienst. Al is beeldende kunst, waarin ze lesgaf als docent, haar passie. Ook was ze actief voor het uitwisselingsprogramma, ontstaan na de Tsjernobyl-ramp, waarbij kinderen voor medische behandeling naar Spanje gingen. Het evolueerde tot een project dat vakanties organiseerde voor Oekraïense jeugd bij Spaanse gastgezinnen. Ze kreeg na de start van de Russische invasie angstige telefoontjes van Spanjaarden. 'Ze waren banger dan ik en smeekten om de kinderen bij hen in veiligheid te brengen', vertelt Nataliia.
Als enige volwassene reisde ze met vijftien kinderen als hun officiële begeleider naar Spanje. 'Het was stressvol. Ik was verantwoordelijk voor hun leven', legt ze uit. 'Een meisje van negen was er door de luchtaanvallen mentaal zo slecht aan toe dat ze niet kon ontspannen of kon geloven dat ze veilig was. Het was zo ernstig dat ze naast me sliep.' Nataliia werd opgevangen door een Spaanse familie die ze al jaren kende. 'We zijn nu beste vrienden', vertelt ze met warme stem. 'Elke keer als er iets in Oekraïne gebeurt, vragen ze meteen of we oké zijn.' Ze legt haar hand op haar borst. 'Het is hartverwarmend als iemand ver weg om je geeft.' Haar dochter studeert in Spanje. 'Als gezin willen we er zeker van zijn dat als er iets met ons in Oekraïne gebeurt, iemand de familielijn kan voortzetten.'
Toen de kinderen in Spanje op hun gemak waren, keerde Nataliia in mei 2022 terug naar huis. Een maand later solliciteerde ze bij Truth Hounds. Haar eerste onderzoek was in de zojuist bevrijde regio Cherson. De omstandigheden waren zwaar. In het gebied lagen veel mijnen. Huizen waren verwoest. Er was geen elektriciteit. Ze droegen kogelvrije vesten en helmen, zoals nog altijd als ze in Cherson werken.
Veel onderzoeken die Nataliia doet, zijn gericht op seksueel geweld. 'Als mensen beginnen te huilen, huil ik ook. Al heb ik geleerd om hun gevoel niet helemaal over me te laten komen', zegt ze. 'De Russen zijn erop uit om ons te breken.
Maar als je met getroffenen praat, zijn ze niet gebroken. Soms kunnen ze zelfs een grap vertellen. Je ziet hoe sterk velen zijn en dat ze hun leven voortzetten. Mensen willen dat de waarheid wordt vastgelegd en de misbruiker wordt gestraft. Ze inspireren mij om mijn werk te doen.'
Het is een sombere, koudezaterdag.Mensen komen voorbij met zware boodschappentassen. Een militair hinkt op krukken naar de trolleybus. Het mannenteam onderzoekt vandaag de aanval op Hotel Arena. Op 4 september ging 's ochtends om drie uur in Kryvyi Rih het luchtalarm. Een kruisraket sloeg om zes uur in het hotel. Het enorme middendeel is compleet ingestort. Het team heeft geen afspraken gepland. Voor Oleksiy en Andrii zit er niets anders op dan buurtbewoners op straat aanspreken in de hoop iemand te treffen die meer kan vertellen - niet hun favoriete aanpak.
Andrii stapt af op een oudere dame die bladeren veegt en toont zijn Truth Hounds-identiteitskaart. Ze vertelt dat ze die ochtend net had gebeden en lichamelijke oefeningen had gedaan. Bam! De enorme explosie dreunde door de buurt. Ze was zo in shock dat ze niet van de bank kon opstaan. Terwijl ze vertelt, klinkt zwaar gerommel op straat. Angstig kijkt ze om zich heen. Opeens is haar trauma zichtbaar. De onderzoekers stellen haar gerust: 'Het is maar een vrachtwagen die langsrijdt.'
De volgende ochtend mislukken bijna alle afspraken. Maar 's middags neemt in een koffietentje een jonge vrouw met grote blauwe ogen en lang blond plaats. Met sierlijke handgebaren vertelt ze kalm hoe ze de raketaanval op het Druzhba Hotel overleefde. Het verdriet schemert achter haar glimlach. Toen hulpverleners, politie en omwonenden toesnelden, schoot het Russische leger nog een projectiel af dat explodeerde met een regen van metalen vierkantjes die de buik van een man perforeerden.
In de ijzige kou zijn Oksana en Nataliia blijven zoeken naar getuigen. Met hun duimen omhoog komen ze 's avonds het appartement binnengestapt. Het is gelukt een beveiliger van Hotel Aurora te spreken. De man vertelde dat er geen militairen verbleven. 'Het is dus een oorlogsmisdrijf', zegt Nataliia. 'Ongelooflijk triest. Een jonge vrouw en drie mannen zijn bij de aanslag gedood. Het breekt mijn hart.'
's Ochtends om 06.52 uurstuurt Andrii een berichtje. Er zijn dertien strategische TU-95 bommenwerpers actief die kruisraketten kunnen lanceren. 'Zullen we naar de dichtstbijzijnde schuilkelder gaan', appt hij het team. Het is maandag 11 november, de laatste dag van het vijfdaagse onderzoek in Kryvyi Rih. Vlug pakt iedereen het meest noodzakelijke: paspoort, telefoon, laptop, een flesje water. Vlakbij is een school met schuilkelder. Alleen Oksana blijft in het appartement en zoekt bescherming in de gang.
Buiten zijn de straten nagenoeg verlaten. Op het grasveld bij de school laat een stel onverstoorbaar hun hond uit. Een zware deur geeft toegang tot een trap die beneden uitkomt bij een halletje, waar op de muur klaprozen zijn geschilderd. In een nis staan plastic zonnebloemen en rozen. De schuilkelder is ingericht als ondergrondse school met zo'n tien kleine en grotere lokalen, waar tafeltjes en stoeltjes staan. Een oma brengt haar kleindochter, die nog een wit slaapgezichtje heeft.
Met flinke pas komt het schoolhoofd aangelopen. Ze knikt vriendelijk. Juf Maryna doet rekensommen met een groepje kinderen. Als het gevaar geweken lijkt, laat ze haar lokaal zien. Vrijwel alle 32 leerlingen, zo'n zeven jaar oud, zijn thuisgebleven. 'Kinderen hebben door de oorlog heel andere waarden. Als je voorheen vroeg wat ze wensten, dan was het iets materieels. Nu willen ze dat de oorlog zo snel mogelijk stopt en alles normaal wordt', zegt ze, zichtbaar geraakt. 'Een jeugd moet opgewekt zijn, zonder al deze zorgen. Op school geven we les, maar proberen we het ook zo fijn mogelijk te maken.'
De Truth Hounds zijn op pad voor de laatste interviews. De charmante manager van Hotel Arena knoopt haar wollen jas dicht als ze een rondleiding door het naastgelegen hoge circusgebouw begint. Maar dan gilt om 10.15 uur het luchtalarm. Iedereen staat op scherp. Een ballistische raket is vanuit de Krim op weg naar Kryvyi Rih. De circusentree met hoge ramen is een levensgevaarlijke plek. Als de raket vlakbij neerkomt, zullen springende ruiten zorgen voor rondvliegende scherven en muren instorten. 'Snel! We hebben twee minuten om een veilige plek te vinden', zeggen Andrii en Oleksiy beheerst. De hotelmanager prevelt nerveus. Vlakbij is een trap. Nog maar nauwelijks beneden klinkt de dreunende inslag al. Iedereen is stil. De inschatting is dat de raket één à twee kilometer verderop is neergekomen. Nataliia en Oksana stonden op een parkeerplaats, waar hun auto heen en weer schudde.
Het gevaar is niet geweken. Er is geen tijd te verliezen. Steeds vaker lanceert het Russische leger een tweede aanval om toegesnelde hulpdiensten en politie te raken en het leed te maximaliseren. 'We moeten rennen', klinkt het. Het groepje haast zich door de gangen van het circusgebouw naar de schuilkelder, waar enkele vrouwen en kinderen zijn. Iedereen belt en appt met familie en vrienden. Als de kust veilig lijkt, stelt de circusdirecteur voor om het interview boven in zijn kantoor te doen. Daar vertelt de hotelmanager dat ze tijdens de aanval op Hotel Arena ter plekke was, enkele meters verwijderd van de inslag. Ze kreeg counseling voor haar trauma. Opnieuw gaat het luchtalarm voor een ballistische raket, ditmaal vanuit het oosten. Voor de zekerheid verkast het gezelschap naar een andere schuilkelder onder het circus.
Wat heeft de ingeslagen raketaangericht? Op de plaats delict is kalmte het eerste wat opvalt. Aan het begin van de straat is een mobiele legergroene tent geplaatst voor het onderzoek en het horen van getuigen. Bij een witte partytent is warme drank te krijgen. Politieagenten, militairen en hulpverleners doen rustig hun werk. De brandweerwagen is klaar met blussen. De raket heeft een woonblok getroffen. Stof stijgt op uit de verpulverde appartementen.
Achter het rood-witte lint staan groepjes buurtgenoten in stilte en verbijstering te kijken. Een vrouw huilt zachtjes, terwijl mensen haar ondersteunen. Reddingswerkers bereiken een verwoeste etage waarvan de façade is weggeslagen. Achter het getroffen appartementenblok zwiept de deur van een vrachtwagentje open. Buurvrouwen tillen er platen uit en brengen het geperste hout naar de huizen waarvan ramen dichtgetimmerd moeten worden. Een vrouw zit in shock op een stoel. Ze staart wezenloos voor zich uit. Een buurvrouw veegt glas bijeen. Voor het eerst verliest Andrii zijn zelfbeheersing. 'Dit is onze realiteit. Dit is wat de Russen ons aandoen. Waarom moeten we in deze hel leven.'
Die avond rijdt het team van Truth Hounds, zoals gepland, terug naar huis. Hun onderzoek is klaar. Alle puzzelstukjes vielen op hun plek. Ze zijn moe en aangeslagen. Terwijl ze de Russische terreur onderzochten, klonk in Kryvyi Rih 21 maal het luchtalarm. Het eindigde met een fatale raketaanval, waarbij een man zijn gezin verloor. De lichamen van zijn vrouw en hun drie kleine kinderen zijn in het puin gevonden.
Enkele weken later stuurt Oksana een berichtje, nadat Dnipro zwaar is bestookt. Het Russische regime gebruikte hierbij een nieuw rakettype, wat extra angst aanjaagt. Haar stoere tieners waren doodsbang. 'Wij, Oekraïners, zullen altijd vechten', schrijft ze. 'Maar ik wil deze strijd niet overdragen op mijn kinderen. Ik vraag jullie ons te steunen. Omdat we anders de Russen, ook voor jullie, niet op afstand kunnen houden.'