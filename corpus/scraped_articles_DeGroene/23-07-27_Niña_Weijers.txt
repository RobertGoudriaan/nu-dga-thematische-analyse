Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Toen de beroemde journalist en klimaatactivist Bill McKibben op Twitter reageerde op de warmste dag ooit gemeten in China met het (niet bijster originele, wel tamelijk accurate) commentaar dat de wereld in brand staat, met daarbij een plaatje van de aarde, ingekleurd naar temperatuur en daarmee goeddeels rood, kwamen twitteraars met originele oplossingen voor het klimaatprobleem.'Water is colored blue, Bill',zei iemand. Een ander:'Just don't use red. Fixed.'Een derde (of dertigste, dit ging een poosje zo door) voegde behulpzaam een plaatje toe waarbij het kleurenprobleem was opgelost en de aarde er weer aantrekkelijk groenblauw uitzag.
Ik vroeg me af waar deze mensen woonden, misschien op een andere planeet? Het wees hoe dan ook maar weer eens op de alle realiteitszin-overtreffende kracht van beelden: er kunnen nog zoveel hitterecords sneuvelen, als dat er op een tekening niet rood uitziet, voelt het vanzelf minder heet. Overigens zullen de kleurtovenaars hier precies hetzelfde tegenin brengen: het rood is een misleidend alarmistische fictie, zij hebben het nog altijd overcherrypickingvan feiten, om daar dan (steeds dezelfde) cherry tegenin te brengen van een heel hete Italiaanse zomer in 1841. Of zoals de extreem-rechtse Lega-politicus Claudio Borghi placht te zeggen: 'In de zomer is het heet, er is geen enkele reden voor alarmisme.'
Klimaatalarmisme werkt over het algemeen als een - letterlijk - rode lap op een stier. Het is dedouble-bindwaarin iedereen die zich acute en ernstige zorgen maakt over het klimaat zich bevindt: alarmisme voelt als de enige realistische positie, maar dat is precies het sentiment dat zoveel weerstand oproept, en niet alleen bij (extreem-)rechts. Over het algemeen vinden mensen het niet prettig wanneer een ander, hoe oprecht de paniek ook is, die met een megafoon in het oor schreeuwt. Van de weeromstuit voelen de in-het-oorgeschreeuwden het tegenovergestelde. Sterker nog, ze hebben het idee te worden terechtgewezen, en iedereen die weleens kind is geweest weet dat terechtwijzing het meest ondermijnende, ego-verschrompelende gevoel is dat er bestaat.
De laatste tijd, synchroon met mijn recent ontwikkelde, milde obsessie met derise and risevan Dilan Yesilgöz, denk ik: waarom het klimaatprobleem niet benaderen als een veiligheidsprobleem? Nog vóór de val van het kabinet, lichtjaren geleden, sprak Yesilgöz haar wens uit voor een 'boos volk', waarmee ze doelde op de Nederlandse reactie op de rechtsstaat-ondermijnende georganiseerde misdaad. 'Een van mijn frustraties', zei ze in een interview, 'is dat de gemiddelde Nederlander dit [de aanval op de rechtsstaat] helemaal niet ziet. We denken dat het wel meevalt en het bij wijze van spreken gaat over een paar criminelen die elkaar treffen op een industrieterrein.'
Vervang in die tweede zin die paar criminelen door 'een paar regenbuien en hete zomerdagen', en je hebt een gesprek over het weg relativeren van klimaatproblematiek. Het grote verschil tussen klimaatalarmisme en veiligheidsalarmisme is dat het bij veiligheidsonderwerpen in de politiek altijd gaat om de bescherming van het 'eigen' tegen de 'ander', of dat nu een zware crimineel is of een vluchteling. Yesilgöz noemt 'brandweer, politie en al die andere handhavers' die hun werk moeten kunnen doen om het land veilig te houden. En de slachtoffers: onschuldige mensen die het risico lopen om door een vergismoord om het leven te komen, 'ouders [die] hun kind verliezen aan een drugsdealer'. Zichtbare, concrete vormen van geweld waar inderdaad niemand graag slachtoffer van is - en waar bijna niemand zich een dader van voelt.
Het probleem van het klimaatdiscours is natuurlijk dat juist iedereen zich een beetje dader kan (moet) voelen. Dat is politiek gezien een stuk minder lekker scoren. Iets wat klimaatactivisten - die wereldwijd bedrijven en overheden verantwoordelijk proberen te houden met blokkades en klimaatrechtszaken, maar nog altijd worden weggezet als types die vooral andermans consumptie- en reisgedrag bekritiseren - allang begrijpen is dat criminaliseren werkt. Pas als het klimaatverhaal ook door politici op links wordt verteld als een verhaal van georganiseerde misdaad tegen de miljarden (menselijke en niet-menselijke) bewoners van onze planeet, een bedreiging van onze basale veiligheid, en die van, welja,onze kinderen,wordt het misschien nog eens lekker scoren. Maar daarvoor moeten, tijdens een snikhete zomer of een ondergelopen herfst, misschien eerst nog een paar vergismoorden worden gepleegd.
'Wat moet er nou nog meer gebeuren, heb ik me afgevraagd, voordat we ons realiseren dat onze veiligheid op het spel staat?'
Dilan Yesilgöz,NRC,3 juli 2023