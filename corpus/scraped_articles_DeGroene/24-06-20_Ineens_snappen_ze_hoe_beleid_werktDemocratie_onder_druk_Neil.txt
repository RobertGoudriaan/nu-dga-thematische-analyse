'Ineens snappen ze hoe beleid werkt' Democratie onder druk Neil Datta

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
De Frans-Britse wetenschapper Neil Datta onderzoekt al jaren de lobby van organisaties die binnen de Europese Unie het succes van radicaal-rechts mede mogelijk heeft gemaakt. 'Alsof ik een non-fictieversie vanThe Handmaid's Taleaan het schrijven was.'
Neil Datta groeide op in deVerenigde Staten, maar noemt zich van oorsprong Europeaan. Tot voor kort pronkte de onderzoeker, die vijf nationaliteiten bezit, met zijn Europese identiteit. In de VS had men het nog over bepaalde hete hangijzers, politieke discussies over rechten die hij in de Europese Unie allang als 'opgelost' veronderstelde, zoals abortus en het homohuwelijk.
Nu wankelt zijn trots. Als directeur van het European Parliamentary Forum for Sexual & Reproductive Rights, een kleine ngo, doet hij al twee decennia onderzoek naar de anti-rechtenbeweging, een ultraconservatieve westenwind die door de Europese Unie waait en mensenrechten opnieuw politiseert. De religieuze en autoritaire krachten die hij opgroeiend in de staat New York aan het werk zag, zegt hij via een videoverbinding, krijgen ook hier voet aan de grond.
Inmiddels is hij enkele rapporten verder. Het meest impactvolle,The Tip of the Iceberg,kwam uit in 2018. In 2024 presenteerde hij het boekThe Christian Right in Europe,waar hij vlak voor de verkiezingen van afgelopen maand een presentatie over gaf in het Europees Parlement. Daarin legt hij internationale samenwerkingen bloot tussen conservatieve partijen in de Verenigde Staten en Europa, een gecompliceerd web met een agenda die zo behoudend is dat die hem doet denken aan het dystopische boekThe Handmaid's Tale- 'het is alsof ik daar een non-fictieversie van aan het schrijven was'.
Maar goed dat niemand hem die eerste jaren aan het werk zag, zegt hij nu met een lachje, want door de complexiteit van verschillende actoren leek het wel alsof hij een complot aan het blootleggen was. Pas toen hij de anti-genderbeweging ging beschouwen als elke andere lobby werd het simpeler: het is een netwerk van actoren, zowel statelijk als in het maatschappelijk middenveld, dat elkaar vindt in een ultraconservatief geluid: tegen abortus, tegen lhbtiq+-rechten, tegen seksuele voorlichting, vóór 'gezinswaarden'.
Niet langer bevinden de krachten die hij bestudeert zich aan de flanken van het politieke landschap, sinds kort vindt hij hun ideeën terug in de gevestigde orde: radicaal-rechtse partijen winnen politieke macht, populisten hanteren een conservatief en anti-woke narratief om hun electoraat mee op te hitsen. Het is een kwestie van tijd, waarschuwt hij, voordat verworvenheden als vrouwen- en homorechten ook in de Europese Unie weer ter discussie komen te staan.
We spreken Neil Datta na de uitslag van de Europese parlementsverkiezingen, waar zoals voorspeld radicaal-rechtse partijen een flink stuk van de taart innemen. Ongeveer een kwart van het Europese electoraat stemde op radicaal-rechts. In Frankrijk en Italië werden deze partijen de grootste, in Duitsland, Polen, Nederland, België en Oostenrijk belandden ze op plek twee. Dat is een forse overwinning in een parlement dat al overhelt naar rechts, zelfs al blijven de christen-democraten en de sociaal-democraten de grootste.
De consequenties van de verkiezingen moeten zich de komende maanden gaan uittekenen, want het is nog niet zeker hoe de populistisch-rechtse partijen in de EU gaan samenwerken.
Los van enkele ultra-rechtse eenzaten bij de niet-ingeschrevenen, zijn zij momenteel verspreid over twee fracties, de Europese Conservatieven en Hervormers (ecr) en Identiteit & Democratie (I&D), waarbij de PVV is aangesloten. In aanloop naar de verkiezingen werd gespeculeerd over een mogelijk radicaal-rechtse 'superfractie' met onder meer de PVV, het Franse Rassemblement National en de Italiaanse Fratelli d'Italia, al lijkt dat na deze winst onwaarschijnlijk.
Wat zeker is: dit blok is groot genoeg om de koers van Europa bij te sturen.
Tijdens de G7-top in hetZuid-Italiaanse Puglia vorige week, stond 'toegang tot veilige en legale abortus' niet in de slotverklaring van de top, in tegenstelling tot vorig jaar. Ook 'bescherming van genderidentiteit en seksuele oriëntatie' schitterde door afwezigheid. Giorgia Meloni noemde de berichtgeving over hevige discussies achter de schermen 'overdreven'. Maar dit is niet het eerste succesverhaal voor de Italiaanse als het op abortus aankomt. Haar partij heeft een paar weken geleden toegang verschaft aan anti-abortusgroepen bij consultatiecentra voor vrouwen die hun zwangerschap willen beëindigen.
In Nederland zal het niet zo hard gaan, gezien de voortrekkersrol van Nederland op het gebied van seksuele voorlichting, denkt Datta. Grote initiatieven tegen vrouwen- of lhbtiq+-rechten zullen niet worden geïnitieerd, maar 'eerder een heleboel kleintjes'. 'Op zichzelf is dat problematisch, maar niet voldoende om het luiden van de alarmbellen te rechtvaardigen. Ze zullen gewoon worden gezien als betreurenswaardig.'
De enorme bezuinigingen op ontwikkelingssamenwerking die in het Nederlandse hoofdlijnenakkoord werden aangekondigd, ziet Datta ook in dit licht. 'Of deze bezuinigingen gelijkmatig over de hele linie zullen plaatsvinden, of dat met name bepaalde sectoren zullen worden geraakt, is nog maar de vraag. Nederland is een van de kampioenen op het gebied van seksuele reproductieve gezondheid over de hele wereld. Veel mensen zijn afhankelijk van Nederlandse financiering. Bilateraal of via het multilaterale systeem. Dit werkt omdat de ultraconservatieve denktanks en ngo's op het gebied van seksuele reproductieve gezondheid en rechten net zo goed zijn georganiseerd als ik. Dat betekent dat ze zich transnationaal coördineren en dat ze ook internationaal samenkomen om een strategie te bepalen. In elk land was er wel een anti-abortusorganisatie, die waren niet erg effectief. Ongeveer tien jaar geleden vond er een transformatie plaats waardoor ze ineens veel professioneler werden. Ineens begrepen ze daadwerkelijk hoe beleid werkte, en konden ze ook mijn rapporten ondermijnen. Dat gaat voorbij aan het oude sociaal-religieuze conservatisme.'
Neil Datta spreekt van een lobby die anders is dan alle andere lobby's, hij noemt het een 'andere diersoort'. Hij vindt dat we moeten erkennen dat er een nieuwe categorie actoren in onze samenleving bestaat, die academici de'uncivil society'noemen. 'Ze structureren zich op dezelfde manier als iedere andere ngo, hebben statuten, hun bankrekening staat geregistreerd. Maar als je kijkt naar wat ze eigenlijkdoen,willen ze feitelijk het weefsel van de liberale democratie en de mensenrechten ondermijnen. De bron van de betwisting van mensenrechten zijn niet langer ngo's, maar het zijn politici en hun politieke partijen. En deze politieke partijen doen het goed in heel Europa.'
Bij de inrichting van onze samenlevingbestaat er de veronderstelling dat het maatschappelijk middenveld bepaalde fundamenten respecteert, legt Datta uit. 'Daarbinnen pleiten ze voor hun eigen agenda. Maar als je dan een hele groep hebt die niet geworteld is in de grondbeginselen van onze samenleving, moeten we ons afvragen waar, of, en hoe die daarin passen. Is dit echt wat we willen, simpelweg omdat ze opcivil societylijken, maar ze het tegenovergestelde doen van hoe ze eruitzien?'
Volgens Datta zijn de radicaal-rechtse partijen het grotendeels eens over het feit dat vrouwen te veel rechten hebben, dat lhbtiq+ uit de hand is gelopen en zijn ze het er min of meer over eens dat transrechten niet nodig zijn. Wat ze daarnaast aankaarten, zijn daadwerkelijke problemen, zoals de bevolkingskrimp in veel Oost-Europese landen. 'Zij zien de oplossing hiervan in het bevorderen van familiewaarden, het beperken van abortus, lhbti-rechten en immigratie. In grote lijnen is radicaal-rechts het eens over deze onderwerpen, zij het met enige variaties.'
Daarnaast zijn ze volgens Datta tactisch verdeeld als het om het Europees Parlement gaat, wat gevolgen heeft voor hun financiering. 'Wanneer ze zich als politieke partijen structureren, krijgen ze toegang tot publieke financiering om als partij te opereren. Daar komt ook nog een stichting bij, en een politieke denktank. In de afgelopen zeven jaar zijn een heleboel nieuwe radicaal-rechtse politieke denktanks ontstaan in veel Europese landen, die anti-mensenrechten als onderdeel hebben van hun beleid.'
We moeten dit niet meer als losse kwesties beschouwen die alleen vrouwen, minderheden, of in sommige gevallen kinderen treft, zegt Datta. 'Het holt in verschillende landen namelijk echt de fundamenten van de democratie uit. Pas als we dat begrijpen, zullen er actoren naar voren komen met oplossingen.'
We hebben een breder begrip van democratie nodig dan alleen de meerderheidsregel, vervolgt Datta. 'Democratie garandeert ook fundamentele mensenrechten, het draait om hoe wij als samenleving met elkaar leven. Ik wil niet in een land of op een plek wonen waar bepaalde mensen worden gediscrimineerd vanwege wie ze liefhebben, of waar vrouwen niet kunnen kiezen hoe ze hun leven leiden.'
In Spanje hebben groeperingen een scorekaart gemaakt voor hoe verschillende Europese politieke families presteren op een reeks kwesties, zoals 'de verdediging van het leven', 'de bescherming van het gezin', de foetus, of het beperken van lhbtiq+-rechten. 'Deze scorekaarten zijn afkomstig van anti-genderorganisaties. Radicaal-rechtse partijen die geassocieerd zijn met de ecr of I&D scoren het beste.' De ecr is het epicentrum. 'De meeste initiatiefvoorstellen om mensenrechten van vrouwen en lhbtiq+-mensen terug te draaien, komen van hen. Ze hebben het behoorlijk goed gedaan deze verkiezingen.'
De Amerikaanse journalistAnne Applebaum verklaarde radicaal-rechts eens aan de hand van het archetype van een boyband. Elke jongen heeft een andere persoonlijkheid,look,identiteit. De sportieveling, de perfecte schoonzoon, debad boy.Ieder lid trekt een andere demografische groep aan en zorgt zo dat een divers publiek zich aangetrokken voelt tot  dezelfde popgroep. Zoals bij iedere band is er soms drama, nieuwe leden sluiten zich aan en maken nieuwe vrienden met andere ideeën, anderen worden eruitgegooid of vertrekken.
In de Verenigde Staten was er ook zo'n driekoppige boyband: president Donald Trump, vice-president Mike Pence en de voormalige adviseur van het Witte Huis Steve Bannon. Trump is een opportunistische populist die homofobie, transhaat en een anti-abortusgeluid politiseert voor zijn gewin en om compromissen te sluiten, legt Neil Datta uit. Pence is tegen abortus vanwege zijn religieuze overtuigingen. Bannon hanteert met volle overtuiging een ultranationalistische witte patriottische agenda. Hij is tegen abortus van witte mensen en ziet progressief beleid als de ondermijning van de traditionele samenleving. De bandleden vinden elkaar dus zo vanuit heel andere perspectieven in het ultraconservatieve gedachtegoed.
In de Europese Unie hanteert iedere lidstaat een andere vertaalslag van de boyband-samenstelling. 'Maar je zult dezelfde mix vinden', zegt Datta. De conservatieven in Nederland vormen zo ook een boyband, waar de partijen andere delen van het electoraat trekken. De PVV doet dit met beloftes over migratie en sluit zich aan bij I&D. De nadruk van bijvoorbeeld de sgp, die zich bij de ecr aansluit, ligt op religie. Forum voor Democratie pleit tegen een 'krankzinnige woke-agenda' en zou zich na de ecr en I&D te hebben geprobeerd nu aansluiten bij de niet-ingeschrevenen - maar de partij heeft haar vier zetels verloren.
'Ursula von der Leyen overwoog een alliantie met Giorgia Meloni', vervolgt Datta. 'De centrum-rechtse evp flirt met het idee om lid te worden van de band, die groei zie ik als gevaar.' De onderzoeker denkt dat rechtse politieke partijen het idee hebben dat ze een pact moeten sluiten met de duivel om nog aan de macht te komen. 'Ze moeten of een compromis sluiten met de socialisten, of over rechts gaan met uiterst rechts. In Frankrijk is er een psychodrama gaande waar de leider van de Republikeinse Partij, Éric Ciotti, aankondigde dat ze een alliantie moesten vormen met extreem-rechts - toen werd hij uit de partij gezet.' Het boyband-drama vindt nu plaats in bijna elke centrum-rechtse politieke partij in Europa.
Afgelopen weekend gingen honderdduizenden Fransen de straten op als reactie op de grote overwinning van de radicaal-rechtse partij van Marine Le Pen bij de Europese verkiezingen. In buurland België liepen duizenden mensen mee met een mars tegen radicaal-rechts in Brussel. Het hoofdkantoor van Vlaams Belang werd met graffiti beklad, met op de deur in zwarte graffitiletters:'We will revenge every dead refugee'.
'Het cordon sanitaire werkte om te voorkomen dat radicaal-rechts in België toegang kreeg tot de macht, maar ze zijn alsnog de nummer twee in Vlaanderen. Bovendien zijn de ideeën van radicaal-rechtse partijen naar andere plaatsen doorgesijpeld. Hun toegang tot de macht is zo voorkomen, maar hun populariteit is niet afgenomen', zegt Datta.
'De premier van Hongarije, Viktor Orbán, gebruikt bijvoorbeeld religie als vijgenblad om zijn autoritaire aanpak te vergoelijken', vervolgt hij. 'Dan heb je nog partijen met een libertair perspectief, die zijn van mening dat we een kleine staat nodig hebben en dat je niet mag ingrijpen in de privé-sfeer, daar zit weer overlap. In veel landen is er onvrede over traditionele politieke partijen, kiezers willen eens iets anders proberen. Wat zeker is: deze beweging gaat niet zomaar weg uit Europa.'
Achter de façade,die zichtbaar is voor het electoraat, gaat volgens Neil Datta op internationaal niveau een radicalere werkelijkheid schuil. Backstage ontmoeten de leden van de radicaalrechtse boybands elkaar op internationale conferenties. Wat daar wordt besproken komt volgens hem niet overeen met het publieke gezicht van de politieke partijen en politici. 'Het electoraat ziet en hoort niet wat diezelfde politici zeggen bij de cpac in Boedapest. De vriendschappen van deze politici met rechts-extremisten wereldwijd, dat staat niet in het nieuws of op TikTok.'
De cpac, Conservative Political Action Conference, is opgericht onder Republikeinen en uiterst rechtse kopstukken uit de Verenigde Staten, Hongarije was dit voorjaar de gastheer. De volgende editie wordt gehouden in Washington D.C. In Boedapest spraken dit voorjaar Amerikaanse Republikeinen als Steve Bannon en Donald Trump, maar ook mensen uit de ecr, I&D en de niet-gebonden Europese partijen waren aanwezig. Tom van Grieken vertegenwoordigde Vlaams Belang op het congres, Eva Vlaardingerbroek en Geert Wilders spraken namens Nederland.
'Dit is een voorbeeld van zo'n informele manier om elkaar te ontmoeten en ideeën uit te wisselen', zegt Datta. 'Deze ideeën worden vervolgens door verschillende politici overgenomen, met een eigen smaaktwist.'
In de Verenigde Staten bestaan radicaalrechtse politieke denktanks volgens Datta al sinds de jaren zeventig. 'Ze produceren ideeën die uiteindelijk in het politieke discours terechtkomen, en trekken zo wat acceptabel is, het Overton-venster, nog verder naar rechts.' Volgens de onderzoeker hoeven op die manier de verschillende partijen geen radicaal-rechtse 'superfractie' te vormen om in het Europees Parlement alsnog eendrachtig over bepaalde zaken te stemmen. 'Ze werken samen, maar behouden hun eigen boyband-leden.'
Het opkomstpercentagevoor de Europese Parlementsverkiezingen bleef, zoals altijd, redelijk laag, met name onder rechtse stemmers, bleek uit kiezersonderzoek van de nos. Van de kiezers  die tijdens de Tweede Kamerverkiezingen van afgelopen november op de PVV stemden, stemde nu 55 procent niet, en 35 procent weer op de PVV. De BBB kreeg 41 procent van de stemmers van november opnieuw naar de stembus. Een laag opkomstpercentage geldt ook voor de FvD-stemmers, waarvan veertig procent van hun electoraat niet stemde.
Linkse partijen wisten hun kiezers juist wel te mobiliseren. Van de stemmers op de GroenLinks-PvdA-fractie in november bleef in juni 21 procent thuis. Bij D66 stemde 28 procent van de november-stemmers niet.
'Het lagere opkomstpercentage bij de Europese verkiezingen kan verschillende dingen betekenen', zegt Neil Datta. 'In veel landen is niet stemmen een daad op zichzelf. Het kan een bewuste ontkoppeling met Europa tonen, of het gebrek aan vertrouwen in de politieke vertegenwoordiging. Soms wordt er niet gestemd om ongenoegen te uiten over de nationale politiek. Dat laatste is waarom president Emmanuel Macron opriep tot vervroegde verkiezingen.'
Daarnaast vinden radicaal-rechtse en autoritaire partijen een lage deelname aan de EU-verkiezingen niet zo erg, meent Datta.
'Zo kunnen ze de EU blijven delegitimeren. Dat blijven ze doen zolang de EU botst met hun nationalistische doelstellingen. Tegelijkertijd willen ze wel als politici in de EU blijven, vooral om toegang te krijgen tot financiering en zo de instelling van binnenuit te hervormen. Ook vinden ze zo legitimiteit bij bondgenoten in andere EU-lidstaten en proberen ze op die manier hun greep op de macht te consolideren. Dat zagen we met Hongarije, een beetje met Slowakije. Dit probeerden ze onlangs in Polen, en we moeten nog zien wat er in Italië en Frankrijk gaat gebeuren.'
Het is een kwestie van tijd voordat verworven rechten ook in de EU ter discussie komen te staan