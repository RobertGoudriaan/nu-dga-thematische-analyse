In bokshouding

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
CABARET Soundos
Het achterdoek vanWitte ruistoont een levensgrote tekening van Soundos El Ahmadi in bokshouding, met gehakte glitterlaarsjes in de plaats van bokshandschoenen. Dit beeld vat haar huidige status en podiumpersoonlijkheid perfect samen: Soundos heeft het gemaakt, de blingbling die ze zich nu kan veroorloven is de ultieme overwinning op de witte mannen die altijd op haar neerkeken.
Het duurde namelijk een tijd voor haar talent in Nederland gezien werd. Ze knokte er meer dan een decennium voor. In Vlaanderen ging het sneller: in 2023 had ze er haar grote doorbraak met een reeks succesvolle tv-optredens bijDe slimste mens.Ook inWitte ruissmult het publiek van haar gespierde grappen over de bullshit die zij moet verdragen als vrouw van kleur in een witte, patriarchale samenleving. Hilarisch is bijvoorbeeld de anekdote over een kennis die wil weten waar ze nou 'écht, écht vandaan komt' en met geen enkel antwoord genoegen neemt. Soundos speelt de situatie geweldig uit.
De losjes aangebrachte rode draad is de uitdaging van het opvoeden. Cabaretiers die over hun kinderen vertellen vervallen vaak in vermoeiende clichés, maar Soundos weet het woedeprobleem van zoontje Sami (2) knap te verbinden aan toxische mannelijkheid. Een vraag van haar negenjarige dochter vormt een vergelijkbare schakel tussen het persoonlijke en het politieke. Zij hoorde op hetJeugdjournaaldat er mannen zijn die vrouwen ongewenst betasten en dat boezemt haar angst in. Soundos constateert dat ze die angst maar moeilijk kan wegnemen.
Sterk is ook het laatste deel van de voorstelling, waarin Soundos de (witte) recensenten een veeg uit de pan geeft. Ze kreeg vaak te horen dat ze kwetsbaarder moest zijn, maar daar leek vooral mee bedoeld te worden dat ze niet vrouwelijk genoeg was. En hoe verstandig is het voor vrouwen om kwetsbaarheid te tonen in een voor hen onveilige samenleving? De vraag van haar dochter drukte Soundos nog eens met haar neus op die feiten. Tegelijkertijd stelt ze zich met dit verhaal wel degelijk kwetsbaar op. Ze lijkt een vorm van kwetsbaarheid gevonden te hebben die bij haar past en die niet in strijd is met haar soevereine persoonlijkheid. Door meerdere registers te bespelen wordt haar voorstelling spannend en gelaagd. Soms slaat ze een interessante gedachtegang plat met een flauwe grap. Een verhaal over Extinction Rebellion begint als een verkenning van haar eigen hypocrisie, om die hypocrisie vervolgens met een grap te bevestigen. MaarWitte ruiszit ook vol tot nadenken stemmende zinnetjes die haar personage reliëf geven. Zoals: 'Vrijgevochten vrouwen bestaan niet. Er bestaan alleen vechtende vrouwen.' Of: 'Ze willen dat ik mezelf ben, maar wel binnen de kaders die zij me stellen.' Dit, in combinatie met harde grappen waar een grote wanhoop onder schuilgaat, maaktWitte ruistot een voorstelling die ráák is en zelf maar weinig ruis bevat.
Dick Zijp
Soundos,Witte ruis,tournee t/m 19 juni. De Kleine Komedie, Amsterdam