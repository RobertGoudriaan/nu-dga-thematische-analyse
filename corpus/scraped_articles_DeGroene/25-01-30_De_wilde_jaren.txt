De wilde jaren

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Meer dan een liefdesverhaal isManon Lescautvan de achttiende-eeuwer Abbé Prévost een ziektegeschiedenis of zelfs een masochistische roman. De verheerlijking van een libertijns leven.
Abbé Prévosts Manon Lescautis een klassieker, waarvan je niet wist dat je 'm gelezen moet hebben. Tot een opera bewerkt door Puccini. Door Markies de Sade 'onze beste roman' genoemd. Het vaakst herdrukte boek uit de Franse literatuur. De pennenvrucht van een van die beroemde achttiende-eeuwse schrijvers die we allemaal kennen en gelezen hebben: Casanova, Voltaire, Sterne en dus niet te vergeten Abbé Prévost (1697-1763)
Manon Lescautis niet de volledige titel. Die luidt:Het verhaal van chevalier Des Grieux en Manon Lescaut. Het boek is het slotdeel van een zevendelige romancyclus met de Olivier B. Bommel-achtige titelMemoires van een man van stand. Het is dus een beetje alsof je alleenDe dood van Maarten Koningleest (het slotdeel van Voskuils cyclus).
Het boek wás eigenlijk al een opera voordat Puccini's librettoschrijvers ermee aan de haal gingen. De gebeurtenissen en gevoelens van de personages zijn buitengewoon on-Voskuil-achtig. 'Dit boek is één grote hartenkreet', schreef Flaubert al. Geen emotie wordt ingeslikt. Het is een en al drama en pathos - het wordt er soms bijna grappig van.
De roman opent met een raamvertelling, waarin de mannelijke hoofdpersoon aldus wordt geïntroduceerd: 'een jonge blindeman die (...) uit vrije wil een roemloos, zwervend bestaan verkiest boven alle voordelen die zijn afkomst en natuur hem aanreiken'. De verteller merkt bovendien op dat zijn boek 'aangename lectuur' is - altijd prettig om te weten als je aan een boek begint. En hij zegt het met recht: de roman is niet enorm meeslepend maar ook zeker niet vervelend. Kortom: aangename lectuur dus.
Als je Des Grieux naar de huidige tijd zou halen, dan is hij een jongen die in Bussum of Bloemendaal opgroeit, zoon van een advocaat en chirurg, die naar het plaatselijke categorale gymnasium gaat en vervolgens zijn studie keurig binnen vier jaar afmaakt. Voor meisjes heeft hij nooit veel oog gehad.
Maar dan. Hij is afgestudeerd en gaat met de trein terug naar het ouderlijk huis om daar te horen wat een lieve en goeie jongen hij toch is. Een modelzoon. Op het station ziet hij een meisje dat hij extreem aantrekkelijk vindt. Zij doet de passie bij hem ontwaken (eindelijk dan toch). Hij besluit onmiddellijk dat zij de vrouw van zijn leven moet worden. Punt is wel dat ze drugsverslaafd is en dat ze wat dingen heeft gedaan die niet helemaal door de beugel kunnen. Onder begeleiding van een strenge oom is ze op weg naar een afkickkliniek in Brabant.
Als de oom even een kop koffie haalt, raken Des Grieux en het meisje aan de praat. Ze besluiten er samen vandoor te gaan. Hij omdat hij met haar naar bed wil en zij omdat ze niet naar de kliniek wil. Ze stappen hand in hand in de trein naar Parijs. Wekenlang voelt hij zich de gelukkigste man op aarde. Tot hij voor het eerst door haar wordt bedrogen. Ze gaat ervandoor met een rijke drugsdealer.
Des Grieux (en nu gaan we weer terug naar de achttiende eeuw) is volkomen van zijn à propos. Hij kan zich door zijn ontspannen, beschermde jeugd niet indenken dat een ander ook twee gezichten kan hebben en dat degene van wie hij houdt een slechte inborst heeft. Iedereen had immers altijd het beste met hem voor. Slechte mensen bestonden niet in het leven van Des Grieux.
Al lezende wil je hem bijna toeschreeuwen om die hele Manon te vergeten. Wetend dat het tot dovemansoren is gericht. Want al aan het begin van de roman wordt verteld hoe hij zijn hartstocht voor Manon tot het laatst zal blijven volhouden.
Iemand die die neiging desalniettemin niet kon onderdrukken was Marina Tsvetajeva. Zij dichtte, in de vertaling van Marko Fondse: 'Chevalier Des-Grieux! - Blijf niet dromen/ Van uw schone, zelfingenomen,/ Voor niet één genieting beschroomde/ Door niets te betomen Manon.'
Het is de vraag wat Des Grieux in Manon ziet. Ze is duidelijk heel aantrekkelijk en verleidelijk, maar als buitenstaander kun je haar eigenlijk niet op leuke eigenschappen betrappen. We leren uitsluitend negatieve kanten van haar kennen. Nu weet je natuurlijk nooit precies wat twee geliefden bindt en ook in mijn eigen omgeving heb ik me weleens verbaasd over de amoureuze keuzes van vrienden en bekenden, maar het liefdesdrama tussen Des Grieux en Manon wordt daardoor nauwelijks aangrijpend.
Ik moest denken aan de heldinnen van Toergenjev, die altijd zo charmant worden omschreven dat je als lezer volledig begrijpt dat de mannelijke personages verliefd op ze worden. Maar Prévost heeft op geen enkele manier zijn best gedaan om Manon charmant te maken.
Hoewel ze de titelheldin is, draait het in deze roman in wezen ook nauwelijks om haar. Veel interessanter dan het object van Des Grieux' obsessie, is die obsessie zelf. Hij is niet meer voor rede vatbaar. Hij verliest alles: aanzien, geld, het contact met zijn familie, eergevoel en deugdzaamheid. Hij verandert in een misdadiger door haar.Manon Lescautis bijna eerder een ziektegeschiedenis dan een liefdesverhaal.
En misschien moet je bovendien zeggen dat de roman meer over vriendschap dan over liefde gaat. Parallel aan het relaas over Des Grieux en Manon wordt namelijk het verhaal verteld van de vriendschap tussen Des Grieux en Tiberge. Die relatie is veel gelaagder. Ook bij hen draait het om hartstocht en loyaliteit. Ze zijn zielsverwanten. Prévost maakt goed invoelbaar hoe innig bevriend ze zijn en hoeveel ze voor elkaar betekenen.
Keer op keer helpt Tiberge zijn jeugdvriend uit de brand. En keer op keer is het de vraag tot hoever hij zijn loyaliteit wil oprekken. Deze verhaallijn over die vriendschap is vooral ook boeiender omdat je niet weet hoe die afloopt - in tegenstelling tot de liefdesgeschiedenis.
Er worden schoten gelost, de broer van Manon wordt vermoord, Des Grieux vecht een duel uit - de gebeurtenissen zijn eerder kolderiek dan tragisch. Is dit nou het vaakst herdrukte boek uit de Franse literatuur? En hebben al die lezers hier dan zo ontzettend veel plezier aan beleefd? Ik sloeg ter vergelijking een willekeurige pagina uitHet verhaal van mijn levenvan Prévosts tijdgenoot Casanova open en kon meteen niet meer stoppen met lezen. Casanova is origineel, wijs en geestig. Voor Prévost is het allemaal te veel een grap.
En toch is het ook weer niet zo dat ik na die pagina's Casanova met tegenzin verder las inManon Lescaut. Vooral toen ik dacht begrepen te hebben waar het Prévost om te doen is geweest, ging ik de roman steeds meer waarderen.
Het is gemakkelijk om te denken dat Des Grieux door Prévost is neerzet als een antirolmodel. Word nooit zoals Des Grieux! Leid vooral een deugdzaam leven! Ik geloof daar helemaal niets van. Des Grieux is een overduidelijke masochist. Hij geniet ervan hoe Manon hem laat lijden. Hij krijgt van haar precies wat hij verlangt. En Prévost heeft die neergang van zijn hoofdpersoon verlekkerd zitten opschrijven.
De geestelijken die proberen om Des Grieux op het rechte pad te krijgen, worden stuk voor stuk saai en naïef neergezet (ook Tiberge). Prévost maakt goed voorstelbaar dat Des Grieux geen zin heeft om de hele dag bijbelteksten door te nemen. En als hij aan het slot dan toch lijkt te kiezen voor een deugdzaam bestaan, is dat omdat hij genoeg avonturen heeft beleefd om daar de rest van zijn leven op te teren.
Als je het boek zo leest, wordt meteen duidelijk waarom De Sade het zo waardeerde:Manon Lescautis niet een veroordeling maar de verheerlijking van een libertijns leven. En Des Grieux is geen tragische figuur maar een gelukkig man - die dat zelf misschien niet helemaal doorheeft. Tussen de regels door lijkt hij eerder opgetogen dan terneergeslagen door het zoveelste bedrog van Manon. Bovendien lijkt hij vaak genoeg moedwillig bij te dragen aan zijn eigen neergang.
Manon Lescautis een lofzang op een destructief en hartstochtelijk leven - een alternatief voor dat kalme en beschaafde bestaan dat de meeste mensen kiezen. En gezien Des Grieux' rijkdom en positie is het ook begrijpelijk dat hij een tijdje voor zo'n leven kiest. Hij is natuurlijk gewoon een verveeld rijkeluiszoontje dat eens flink de beest wil uithangen. Op latere leeftijd wordt hij heus wel weer kalm en beschaafd, zoals iedereen.Manon Lescautleest als een aansporing om de wilde jaren niet over te slaan.
collectie Rijksmuseum | Abbé Prévost te paard bij een herberg, Léopold Flameng, 1875. Inkt op papier, ets, 15,2 x 10,9 cm