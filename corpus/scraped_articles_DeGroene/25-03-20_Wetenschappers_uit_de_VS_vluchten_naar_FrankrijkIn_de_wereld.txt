Wetenschappers uit de VS vluchten naar Frankrijk In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 maart 2025
Marseille- 'Pause', het programma voor buitenlandse wetenschappers die hun land om politieke reden zijn ontvlucht, bestond al aan de universiteit van Aix-Marseille die zich als een multidisciplinair onderzoeksinstituut op wereldniveau wil ontwikkelen. Vorige week voegde Eric Berton, voorzitter van de Zuid-Franse universiteit, hier de 'Safe place for science' aan toe. Met een budget van vijftien miljoen euro stelt hij drie jaar lang vijftien onderzoeksplekken beschikbaar voor Amerikaanse wetenschappers die slachtoffer zijn van de huidige 'efficiency'-maatregelen. Afgelopen week schrapte Elon Musk de 366 miljoen subsidie van Columbia University in New York om redenen van antisemitisme oftewel de heftige pro-Palestijnse studentendemonstraties.
De universiteit Aix-Marseille krijgt inmiddels een tiental aanmeldingen per dag binnen. Een eerste Amerikaanse 'belangrijk wetenschapper' werkzaam aan een 'grote openbare universiteit in het noordoosten van Amerika' kan binnenkort al in Aix-Marseille aan de slag. De 39-jarige epidemioloog durfde afgelopen week niet met haar echte naam inLe Monde:'Het is nog niet officieel en ik wil het mijn studenten zelf vertellen.' Vanuit haar tijdelijke standplaats in Afrika, waar ze onderzoek doet naar het effect van de klimaatverandering op infectieziektes bij moeder en kind, besloot ze niet naar huis te reizen maar naar Marseille: 'Trump wil het Nationaal Instituut voor Allergieën en Infectieziekten ontmantelen.' Het is weliswaar nog niet officieel bekendgemaakt, maar haar e-mailberichten aan de federale overheid over komende subsidies blijven onbeantwoord. Binnen de Amerikaanse academische wereld heerst 'angst en onzekerheid', vertelt de wetenschapsvluchteling. Onder het vorige mandaat van Trump was het woord 'klimaatverandering' al taboe in financieringsaanvragen. Nu zijn daar 'diversiteit', 'vrouw' en 'historisch' aan toegevoegd.
Afgelopen week kreeg ook Katherine Calvin haar congé, adviseur voor de onderzoeksprogramma's van de Nasa en medevoorzitter van een van de deelgroepen van het VN-klimaatpanel ipcc dat oplossingen zoekt ter vermindering van het broeikaseffect. De heksenjacht doet denken aan de braindrain van joodse wetenschappers als Albert Einstein in de jaren dertig van de vorige eeuw in nazi-Duitsland.
Een goede crisis moet je niet laten lopen, klonk het eerder op nieuwszender France Inter in reactie op de ambitie van president Emmanuel Macron om als tweede wapenproducent ter wereld en met zijn 'nucleaire paraplu' à la Charles de Gaulle een leidersrol te willen vervullen binnen de internationale politieke arena. Terwijl binnenslands de studenten van de universiteit Paris 8 zich opmaken voor een 'hete lente' uit protest tegen de forse bezuinigingen in het onderwijsprogramma, reageerde minister van Onderwijs Élisabeth Borne buitengewoon positief op het ruimhartige initiatief met internationale uitstraling van Aix-Marseille: 'Onderzoek in vrijheid is een factor voor competitiviteit, groei en soevereiniteit.'