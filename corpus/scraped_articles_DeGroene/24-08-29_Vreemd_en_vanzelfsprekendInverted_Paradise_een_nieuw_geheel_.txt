Vreemd en vanzelfsprekend Inverted Paradise: een nieuw geheel van oud materiaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
In plaats van een exclusief paradijs in het hiernamaals zou er ook een paradijselijk hier en nu gerealiseerd kunnen worden, zo dacht collectief Spazio Cura. In Mühlacker gaven zij vorm aanInverted Paradise.
De groezelige glijbaan van wat eenseen zwembad geweest moet zijn. Die was me al eerder opgevallen, maar deze plek, midden in de stad Pforzheim, blijkt ook deel uit te maken van de rondleiding die ik krijg van Theo Ferreira Gomes. Deze rondleiding, of wandeling, gaat langs lege en vervallen gebouwen waarvan onderdelen zijn gebruikt voor een kunstwerk in de openbare ruimte:Inverted Paradise,door Spazio Cura. Dit collectief omschrijft zichzelf als een 'ruimtelijke en curerende praktijk die subtiel ingrijpt in bestaande scenario's voor de publieke ruimte en de gebouwde omgeving'. Ferreira Gomes, fellow van de curatoren van Ornamenta, vertelt dat architectuur vaak uitgaat van een leeg ontwerpvel, van waaruit alles nieuw wordt opgebouwd - een in de praktijk zeer vervuilend proces, van de winning van het materiaal tot het vervoer en de constructie. Waarom zou je niet architectuur kunnen ontwerpen die vertrekt vanuit wat er al is?
Langs de Enz staan er maar liefst twee in onbruik geraakte zwembaden naast elkaar. Het gebouw van het oudste zwembad, waar binnenin nog veel authentieke details bewaard zijn gebleven, zoals de houten kassa, doet tegenwoordig dienst als plek voor allerlei culturele initiatieven. Pal daarnaast ligt het vervallen terrein met de glijbaan, overgenomen door ruigte; dat was het nieuwe openbare zwembad. Ferreira Gomes wijst door het hek de plekken aan waar Spazio Cura stukken van de zwemkuip heeft verwijderd. De belangrijkste elementen van het bad zijn allemaal gebruikt als hoofdstructuur voorInverted Paradise.
Sowieso is er veel leegstand in Pforzheim - van een ander gebouw werd een complete betonnen trap overgenomen voor het kunstwerk. Door van enkele van die vervallen locaties onderdelen te verwijderen en zich die toe te eigenen, verbindt Spazio Cura hun praktijk met een sociaal-historische en architectonische geschiedenis van de omgeving: de oorlog, leegloop, wederopbouw en de economische voor- en tegenspoed die samenhangt met de sieradenrecyclingindustrie waar de regio om bekendstaat.
Voor Inverted Paradise zelf moet ikzo'n vijftien kilometer verderop zijn. Het is even zoeken op de parkeerplaats van de Aldi van Mühlacker, een stadje met zo'n 26.000 inwoners. Ik haal er een foto vanInverted Paradisebij, om te vergelijken met de omgeving waar ik sta, zodat ik ongeveer de hoek kan raden van waar ik moet zijn: links van de heg waarboven een grijze opslagloods uittorent. Bij de uitgang van de parkeerplaats staat een vrouw met een notitieblok en uitgeprinte A4'tjes eveneens zoekend om zich heen te kijken en lijkt dan te besluiten dat ik wel degene moet zijn met wie ze heeft afgesproken.
Ramona Deeg, journalist voor hetMühlacker Tagblatt,wijst me het laatste stukje van de route. Ze vertelt dat ze de organisatie op het hart heeft gedrukt een extra teken aan te brengen zodat mensen het kunstwerk makkelijker kunnen vinden. Een smalle witte banner met het Ornamenta-logo, daarop een pijl en de titelInverted Paradise,staat aan de kant van de weg. Verscholen achter een heg, op een veld dat een braakliggend bouwterrein lijkt, bevindt zich sinds kort dit kunstwerk. Deeg heeft voor haar krant de afgelopen jaren de ontwikkeling gevolgd van Ornamenta, en specifiekInverted Paradise. Ze geeft me het stapeltje A4'tjes: artikelen over het proces die ze voor me heeft uitgeprint. 'Ornamenta is liefde op het tweede gezicht', luidt een van de koppen. De totstandkoming vanInverted Paradisehad inderdaad nogal wat voeten in de aarde: gesteggel over de locatie, minderwaardigheidsgevoelens ten opzichte van de grotere stad Pforzheim, die omhoog kwamen borrelen bij de gemeente Mühlacker (ging Pforzheim hun vertellen wat te doen?), zorgen over de aard van het kunstwerk zelf (hoezo afgedankte materialen?). Ook rezen er vragen bij de benamingSchmutzige Ecke,de titel van de bijbehorende tentoonstelling in de door Egon Eiermann ontworpen Matthäuskirche in Pforzheim, waarin context wordt geboden voor de filosofie van Spazio Cura.
Om die vrees voorschmutzigkeitte ondervangen, is Ornamenta gaan samenwerken met de plaatselijke padvinderij, die elke week zorgt voor het onderhoud van het kunstwerk en de mogelijke rommel die bezoekers en hondenuitlaters hebben achtergelaten, weer opruimt. Deeg vertelt dat in de dagen voor de opening Thorben Gröbel, drijvende kracht achterInverted Paradisevanuit Spazio Cura, nauwgezet alle elementen van het kunstwerk heeft staan schoonmaken. Als we er midden in staan, valt inderdaad op dat het kunstwerk zo'n blinkend nieuw geheel lijkt, terwijl het toch uit afgedankte bouwmaterialen bestaat. Volgens Gröbel was dit precies de bedoeling: een kunstwerk maken dat er niet verlaten of vervallen uitziet, terwijl het gecomponeerd is met uitsluitend elementen van in onbruik geraakte architectuur. Het resultaat is een plek die zowel vreemd als vanzelfsprekend is.
Het kunstwerk ziet er desondanks uitnodigend uit om in te hangen, mits de zon er niet te fel op staat, want schaduw is hier op het middaguur niet te vinden. Er is veel zitgelegenheid in de vorm van de van elders bij elkaar verzamelde materialen. Stukken gebouw uit wat (zeldzame) vooroorlogse architectuur lijkt, staan nu bij wijze van bankjes verspreid in een voormalige zwembadwand. Er is een glimmend metalen nisje dat waarschijnlijk dienst heeft gedaan als bubbelbad. Ook leidt een typisch zwembadtrapje nu van een muurtje naar een met gravel bedekte ondergrond.
Die gravel, van rode steen, wordt normaliter aangewend als prestigieus bouwmateriaal. Een lokale fabrikant dacht winst te kunnen maken door een enorme partij van die steen, die werd ontdekt bij graafwerkzaamheden voor een nieuwe snelweg, op te kopen. De partij gravel bleef onverkocht en dient nu als hoofdstructuur van de ondergrond en als pad dat over het veld naar de hoofdstructuur van het kunstwerk leidt. De betonnen trap, die uit de buurt van de door leegstand geplaagde koopgoot van Pforzheim is gehaald, vormt nu een soort plateau vanaf waar bezoekers niet alleen de rest van het kunstwerk kunnen overzien, maar ook een beschermde weide (Gröbel vertelt dat onder dat betrekkelijk nieuwe ecosysteem industrieel afval ligt), de gigantische opslagloods, zandhopen van een nog aan te leggen woonwijk.
De titel Inverted Paradise slaatop het streven een paradijselijke omgeving in het hier en nu te realiseren, in plaats van een exclusief paradijs in het hiernamaals. Volgens de bijbehorende tekst 'onderstreeptInverted Paradisede notie dat de toekomst onlosmakelijk is vervlochten met het verleden'. Daarin, en in de filosofie van Spazio Cura, herken ik de figuur van Walter Benjamins voddenraper. Volgens Benjamins eigenzinnige vorm van messianisme is de voddenraper degene die de brokstukken uit het verleden gebruikt om kleine momenten van verlossing te bieden in het hier en nu, in plaats van het passieve wachten op paradijselijke verlossing, die mogelijk nooit komt. Benjamin zag de voddenraper in allerlei soorten praktijken: in de kraker, in de monteur, in de verzamelaar en hergebruiker van afval.
Door iets ouds opnieuw in te zetten voor gebruik, wordt de toekomst vanuit dat verleden opgebouwd. Dit gaat bovendien in tegen de modernistische en kapitalistische gedachte dat alles steeds maar nieuw moet zijn. Spazio Cura richt zich op fragmenten, is te horen in de tentoonstellingSchmutzige Ecke,en neemt een voorbeeld aan de poëzie van planten die door het asfalt van een door mensen gebouwde en weer verlaten omgeving heen breken (waar in het Nederlands de term ruderale vegetatie voor bestaat).
Ramona Deeg neemt plaats in het kunstwerk, het is duidelijk dat ze hier vaak is. In de langdurige aanloop naar de realisatie van het project is Deeg zich persoonlijk betrokken gaan voelen bij het kunstwerk en ziet ze het inmiddels als een aanwinst voor Mühlacker. Ik vraag haar wanneer zij, als lokale inwoner, enthousiasme begon te voelen voorInverted Paradise,na de aanvankelijke scepsis. Ze noemt de moeite die zowel Gröbel als curatoren zich hebben gekweten om de regio te doorgronden. Een plek die eerst niets was, onopvallend - om zo'n omgeving te verheffen door er zo'n passende installatie neer te zetten, dat is toch de uitwerking van een geslaagd kunstwerk in de publieke ruimte.
Ze komt vooral vaak om vanuit hier de zonsondergang te zien, een ervaring waar ze zo aan gehecht geraakt is dat ze graag avonden zou organiseren om die ervaring te delen. Tot eind september is die mogelijkheid er, daarna neemt de gemeente Mühlacker opnieuw een besluit of het kan blijven staan of niet. Zo ja, dan zal de ervaring vanInverted Paradisesteeds veranderen, al naar gelang het weer en de seizoenen, de bouwprojecten eromheen, totdat het opgaat in de omgeving, niet meer aan te wijzen is als los kunstwerk.
Intussen heeft een man zijn fiets bij het kunstwerk geplaatst, is er zelf op gaan zitten met het gezicht naar de bloemrijke weide en steekt gemoedelijk een sigaret op. Een kunstwerk als een voor eenieder toegankelijke plek, om simpelweg te zijn, in de woorden van Gröbel.
Om de vrees voor schmutzigkeit te ondervangen, werkt Ornamenta samen met de padvinderij