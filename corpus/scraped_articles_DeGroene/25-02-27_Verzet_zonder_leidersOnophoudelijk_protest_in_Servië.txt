Verzet zonder leiders Onophoudelijk protest in Servië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Al maanden demonstreren tienduizenden Serviërs tegen hun corrupte en autocratische regering. Het zou niet de eerste keer ^zijn dat de studentenbeweging een dictator ten val brengt. 'Vucic´ gebruikt dezelfde trucjes als Milosevic.'´
'We vechten hier voor onspolitieke leven en ons land', zegt Jovan Stikic (19). De ingenieursstudent zit in een kleine grijze tent op een viaduct in de Servische hoofdstad Belgrado en speelt een kaartspelletje met twee vrienden. Met tienduizenden anderen zetten de jongens een van de belangrijkste kruispunten van de stad af. Ze slapen vanavond in hun tent. Het is een lawaai van jewelste: vuvuzela's, fluitjes en gelach. Jongeren zwaaien met spandoeken met anti-regimeslogans en Servische vlaggen, spelen schaak of basketbal.
'Onze regeringspartij zegt graag dat dit een anti-regeringsprotest is en dat het ongrondwettelijk is, maar wij vechten hier juist voor dit land en deze grondwet', zegt Stikic. 'Voor vrijheid', vult zijn vriend Vuk Nektarijevic (19) aan, ook een ingenieursstudent aan de Universiteit van Belgrado. Stikic: 'Vrijheid die deze regering dagelijks schendt. We staan hier voor jonge mensen, zodat ze in dit land kunnen opgroeien en werken en niet naar Europa hoeven te verhuizen.'
Sinds november staat Servië op zijn kop door een golf van anti-regimedemonstraties. Al weken bezetten studenten hun universiteitsgebouwen en organiseren ze vreedzame massaprotesten, wegblokkades en guerrilla-acties. Ze krijgen steeds meer bijval van andere burgers. Zo is de studentenbeweging, die onafhankelijk van haar universiteitsbestuur en oppositiepartijen opereert, verantwoordelijk voor een van de grootste anti-regeringsprotesten in Servië sinds 2000, toen het volk de toenmalige president Slobodan Milosevic afzette.
De aanleiding voor de massaprotesten was een dodelijke ramp in de op een na grootste stad, Novi Sad. Op 1 november kwamen daar vijftien mensen om en raakten er meerdere ernstig gewond nadat een betonnen luifel van het pas gerenoveerde treinstation instortte. Volgens de studenten was het publiek-private infrastructuurproject, dat de staat miljoenen kostte, 'gecorrumpeerd'. Demonstranten eisen daarom verantwoording van hun regering, die sinds 2012 in handen is van de Servische Progressieve Partij (SNS) van de autocratische president Aleksandar Vucic.
De Servische studentenbewegingheeft al generaties ervaring in burgerlijke ongehoorzaamheid. In juni 1968 kwamen studenten van de
Universiteit van Belgrado, toen nog onderdeel van het socialistische Joegoslavië van Josip Broz Tito, massaal in opstand tegen de economische ongelijkheid, corruptie en het gebrek aan politieke vrijheden onder de communistische partij. En in de jaren '90 en 2000, onder de naam Otpor ('Verzet'), speelde de studentenbeweging een prominente rol in het afzetten van de later in Den Haag veroordeelde oorlogsmisdadiger Milosevic. Otpors succes inspireerde gekleurde revoluties wereldwijd.
'Het is niet zo dat Servische jongeren ineens op straat staan. Ik bedoel, de demonstraties zijn spontaan en hebben hun eigen karakter. Maar ze bouwen op iets voort. Veel van wat ze nu doen, komt regelrecht uit de jaren negentig', zegt de Amerikaanse antropoloog Jessica Greenberg, die een boek over de Servische studentenbewegingen schreef. De onderzoekster ziet vergelijkingen in de verzetsacties, de humor en de symboliek van toen en nu. Otpor specialiseerde zich in straattheater en parodie, geïnspireerd door Monty Python: de studenten maken autocraten belachelijk om hun kwetsbaarheid te belichten en burgers moed te geven.
Het is een beproefd recept. Na 2000 zetten Otpor-leiders het Centre for Applied NonViolent Action and Strategies (Canvas) op, ontwikkelden ze een blauwdruk voor geweldloze revolutie en trainden activisten van Georgië, Oekraïne, Zimbabwe, Myanmar tot Belarus. In Georgië hielpen ex-Otpor-studenten de Kmara! ('Genoeg!')-jongerenbeweging, die tijdens de Rozenrevolutie (2003) ex-sovjetfunctionaris Edoeard Sjevardnadze afzette. In Kyiv trainden ze studenten tijdens de Oranjerevolutie en Otpor speelde ook een rol in de Arabische Lente in Egypte.
Kenmerkend zijn de krachtige, simpele symboliek en boodschappen, geïnspireerd door bijvoorbeeld Coca-Cola en Martin Luther King. Zo bekladde de beweging onder Milosevic gebouwen met slogans als 'Het is met hem gedaan!' en later 'Het is tijd'. Otpors logo was een zwarte gebalde vuist - een onteigening van het symbool van de Servische partizanen in de Tweede Wereldoorlog en een parodie op Milosevic's socialistische, rode gebalde vuist. Nu gebruikt de studentenbeweging een uitgestrekte rode hand. Rood staat voor het 'bloed dat kleeft aan de handen van het regime'. Het bloed van de slachtoffers van Novi Sad.
Een gigantisch lakenmet een grote rode hand hangt op het gebouw van het rectoraat van de Universiteit van Novi Sad, een uur met de trein van Belgrado. Daar wordt een groep studenten langzaam wakker. Ze drinken koffie in hun pyjama's en scrollen op Instagram. Naast hen staan tientallen kleurrijke spandoeken. Op een is de politiechef afgebeeld, die als een poppenspeler de 'provocateurs' bespeelt die hij naar protesten zou sturen om geweld uit te lokken. Op een ander staat 'Geef ons Cobra's', een militaire politie-eenheid die president Vucic op de studenten dreigde af te sturen.
'Mijn diploma betekent niets als het land zijn eigen wetten niet naleeft', zegt Ivana (19), een eerstejaars studente psychologie die niet met haar achternaam genoemd wil worden; haar familie steunt haar acties niet. Op tafels in een vergaderzaal staan papieren bordjes met de namen van alle faculteiten die onderdeel van de blokkade zijn. Hier stemmen de studenten, vertegenwoordigd door drie afgevaardigden en drie waarnemers, inplenums,dagelijkse en vaak urenlange plenaire vergaderingen.
In zulke plenums formuleerde de Servische studentenbeweging vier brede eisen voor de regering van Vucic die ze verantwoordelijk houden voor de ramp in hun universiteitsstad. De eerste is dat de overheid alle documenten over het treinstation-renovatieproject openbaar maakt. De tweede is dat degenen die tijdens demonstraties studenten hebben aangevallen, worden aangeklaagd en vervolgd. De derde is dat de rechterlijke macht alle aanklachten tegen studenten en professoren intrekt. En de vierde eis: een staatsbudgetverhoging van twintig procent voor universiteiten.
'Wat hier gebeurt, dát is echte democratie', zegt Ivana trots. 'Ja, het is chaos wanneer iedereen zijn of haar mening geeft, maar uiteindelijk is iedereen tevreden omdat het een compromis is of iets waar iedereen achter staat. Hier heeft niemand een verborgen agenda en respecteert iedereen de regel om je hand op te steken als je wil spreken.' In het parlement in Belgrado gaat het er anders aan toe, daar raken SNS- en oppositiepolitici soms slaags met elkaar. Omdat de politiek 'verdeeldheid zaait' en 'verrot is', doen de studenten het bewust anders. Alle besluiten worden democratisch genomen, alle acties zijn vreedzaam en afval wordt meteen opgeruimd. De studenten weten dat elke fout die ze maken door de SNS kan worden afgestraft.
De studentenbeweging heeft bewust geen leider. 'Onze namen doen er niet toe. Wij zijn iedereen. Niemand moet eruit springen', zegt Ivana. Zo is het lastiger voor de autoriteiten om de beweging te infiltreren en te verstoren. Ook distantieren de studenten zich van oppositiepartijen en andere machthebbers. Tijdens Milosevic investeerden Amerikaanse veiligheidsdiensten in Otpor. Westers geld aannemen zou de studenten nu een doelwit maken voor de SNS, die ze als buitenlandse spionnen zou kunnen wegzetten in de regimegezinde media, die al weken negatieve berichtgeving over de studentenprotesten uitzenden.
'Alleen in ons land,en in sommige andere landen waar westerse diensten de regering omver willen werpen, moet elke tragedie weer misbruikt worden', mopperde Aleksandar Vucic in een nieuwsshow van de publieke omroep tegen de presentator. Hoewel hij zegt dat 'jongeren onze toekomst zijn' en 'dat we ze moeten beschermen', heeft de president het later vooral over 'kleurenrevoluties' en 'illegale bijeenkomsten' en waarschuwt hij de kijkers om 'de invloed van buitenaf' niet te vergeten. In andere regimegezinde media, zoals Pink TV, werden de studenten eerder al weggezet als 'extremisten', 'onrustzaaiers' en 'vijanden van Servië'.
'De propaganda in dit land is de dochter van de propaganda van de jaren negentig', zegt burgerrechtenactivist Nikola Ristic (28) in een pub in Belgrado. 'Vucic was de minister van Informatie in de regering van Milosevic. En nu gebruikt de SNS dezelfde retorische trucjes door te spreken van buitenlandse agenten, spionnen, verraders, moslims, enzovoort. De meeste media zijn in handen van de SNS.' Propaganda is effectief, vooral onder de oudere generatie die de oorlog heeft meegemaakt, ziet Ristic: 'Vucic gebruikt hun trauma om de macht in handen te houden.'
Servië worstelt al jaren met een zwakke rechtsstaat, endemische corruptie en politieke inmenging. Na Milosevic kwam Zoran Djindjic aan de macht, een progressieve president die prowesterse hervormingen implementeerde. In 2003 werd Djindjic neergeschoten door de Zemun-clan, een criminele bende die had gezworen zijn kabinet te ontmantelen. Sinds 2012 is de SNS aan de macht en sindsdien is president Vucic dezelfde methoden gaan gebruiken als Milosevic: repressie en intiminatie van andersdenkenden, mediacontrole en de inzet van de staatsveiligheidsdiensten.
'Burgerlijke ongehoorzaamheid is het sterkste wapen tegen autoritaire regimes', zegt Nikola Ristic. In november organiseerde de activist een van de eerste demonstraties voor de slachtoffers van Novi Sad. Honderden mensen met roodgeverfde handen kwamen bijeen in Belgrado. Voordat het protest begon werd Ristic opgepakt door undercover staatveiligheidsagenten en naar de gevangenis gebracht. Daar zat hij even vast. Het was niet de eerste keer. Het regime valt de burgerrechtenactivist ook op andere manieren lastig, bijvoorbeeld door belastinginspecteurs op hem af te sturen die hem dagen bezighouden, zegt Ristic. 'Bijna alle instellingen zijn betrokken bij het repressieapparaat.'
'Een maffiastaat',zo noemt Predrag Petrovic, politicoloog en onderzoeksdirecteur van het Belgrade Centre for Security Policy, het Servië van de SNS. 'Vucic vertrouwt zwaar op het veiligheidsapparaat om zijn macht te behouden en zijn rijkdom en die van de mensen die hem steunen te beschermen. In Servië maakt het niet uit welke formele positie je bekleedt binnen de staatsinstelling, het is veel belangrijker hoe dicht je bij Vucic staat. Dat is precies het model van Poetin.'
Protest is op zich niets nieuws in Servië. Al jaren demonstreren Serviërs massaal tegen het beleid van de SNS. In 2021 was de aanleiding een vervuilende lithiummijn. In 2023 waren er protesten na twee dodelijke schietpartijen, waarvan een op een basisschool. Daarna gingen mensen de straat op vanwege de landelijke en lokale verkiezingen, die volgens velen door de SNS waren gestolen. Maar de demonstraties van de afgelopen weken genieten meer steun dan eerder. In de hoofdstad, provinciesteden en ook dorpen gaan tienduizenden mensen al wekenlang de straat op. Leraren, professoren, de culturele sector, advocaten, IT-werkers en wat werknemers van het staatselektriciteitsbedrijf legden hun werk (tijdelijk) neer. Veel scholen, vooral in grote steden, zijn al weken gesloten.
'Dit is echt de grootste beweging in mijn leven', zegt burgerrechtenactivist Nikola Ristic. 'Er zijn nu mensen op straat die jarenlang bang waren.' Maar of Vucic net zo zal eindigen als Milosevic? De situatie is nu anders dan tijdens de oorlogsjaren, weet Ristic. In 2000, na de Navo-bombardementen, inflatie en oorlogssancties, verloor Milosevic de steun van het volk. Niet alleen de oppositie maar ook diverse vakbonden, de orthodoxe kerk, journalisten en uiteindelijk de politie sloten zich bij Otpor aan. Maar zover is het nu nog niet, zegt Ristic: veel mensen stemmen op de SNS, vooral op het arme platteland, omdat ze economisch afhankelijk zijn van de partij. Daar komt bij dat de oppositiepartijen zwak en verdeeld zijn. Er is dus geen goed alternatief voor Vucic.
Een lerares Frans in Belgrado laat zien hoe lastig het voor sommigen is om zich bij het protest aan te sluiten. Ze werkt in een vakschool die obers, chefs en hotelpersoneel opleidt. Maar haar bazen, die een luxehotel in het centrum van de stad hebben waar hun leerlingen werkervaring opdoen, hebben veel klanten bij de SNS. De lerares wil graag staken om de studentenbeweging te steunen, maar haar directie is het daar niet mee eens. En dus moet ze lesgeven, anders verliest ze haar baan. 'We vormden onze eigen groep van leraren, en noemden onszelf de maffia.' De groep staakt nu door leerlingen te ontvangen maar ze geen les te geven. Op die manier kunnen ze hun ontevredenheid uiten, maar denkt de directie dat ze gehoorzaam zijn.
'President Vucic is behoorlijkpopulair in Servië, ondanks wat je zou denken als je kijkt naar de straatprotesten', zei de Servische minister van Buitenlandse Zaken Marko Djuric toen hij begin deze maand te gast was bij Huys Clingendael om te spreken over het uitbreidingsproces van de Europese Unie. Servië zit sinds 2012 in de wachtkamer van de EU. Volgens Djuric dankt de president zijn populariteit aan de economische groei en infrastructuurprojecten, twee speerpunten van de SNS. Maar, voegde de minister daaraan toe: 'Ik geloof dat we heel voorzichtig moeten werken aan een grotere economische en sociale mobiliteit, aan een intensievere strijd tegen corruptie en georganiseerde misdaad.'
Een vervroegde verkiezing is op dit moment de troefkaart van de SNS. Oppositiepartijen hebben pogingen tot nieuwe verkiezingen tot nu toe geblokkeerd omdat ze bang zijn dat de SNS weer trucjes gaat gebruiken om te winnen. Tijdens de verkiezingen van 2022 werden mensen die voor staatsinstituties werken bijvoorbeeld omgekocht om voor de partij te stemmen. Ook werden etnische Serviërs uit buurland Bosnië en Herzegovina gehaald, zodat ze in Belgrado op een SNS-stadsbestuur konden stemmen.
De SNS heeft in de afgelopen weken verschillende pogingen ondernomen om de studenten tegemoet te komen. Zo trad premier Milos Vucevic, een bondgenoot van Aleksandar Vucic en de ex-burgemeester van Novi Sad, eind januari af. Na de minister van Infrastructuur en de minister van Handel was Vucevic de derde bewindspersoon die aftrad na de ramp in Novi Sad. Verschillende mensen die betrokken waren bij het project, werden gearresteerd. Daarnaast gaf Vucic tienduizenden documenten over de reconstructie van het treinstation in Novi Sad vrij en zei hij dat hij studenten en professoren die vervolgd worden gratie zou verlenen. Ook keurde de regering een budgetverhoging van twintig procent voor universitair onderwijs goed.
De studenten in Belgrado zijn niet onder de indruk. Ze eisen een fundamentele hervorming van het 'volledig verrotte' politieke systeem. 'Het maakt ons niet uit wie aftreedt, het is slechts een afleidingsmanoeuvre', zegt de 22-jarige architectuurstudent Stasa Cvetkovic. Ze ziet het ontslag van politici zoals premier Vucevic als een 'wanhopige' poging van de SNS om een mediaspektakel te creëren en mensen af te leiden van wat er echt moet gebeuren: drastische hervormingen in staatsinstituties. 'We eisen dat de rechtsstaat functioneert.'
Jeanne Frank | Tienduizenden demonstranten blokkeren de Autokomanda-kruising naar Belgrado. Servië, 27 januari Frank