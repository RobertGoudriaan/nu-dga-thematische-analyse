Hamlet op het vliegveld in de Donbas Idfa Oekraïne

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Kijken naar Idfa-documentaires over Oekraïne terwijl de oorlog gaande is, geeft de films niet alleen een groot gevoel van urgentie, maar voegt ook een extra dramatische dimensie toe.
'To live or not to live?'antwoordt Slavik op de vraag van de Oekraïense theatermaakster wat zijn grootste dilemma was toen hij vocht aan het front. Geëmotioneerd loopt hij na deze woorden tijdens de repetitie van het podium af. 'Weggaan of blijven?' zegt Oksana daarna. Dat was haar dilemma. 'Er is geen keuzevrijheid, zodra je een keuze hebt gemaakt, ben je je vrijheid kwijt.'
Kijken naar de Idfa-documentaires over Oekraïne terwijl de oorlog op ditzelfde moment nog, of weer, gaande is, geeft de films niet alleen een groot gevoel van urgentie, maar voegt ongewild ook een extra dramatische dimensie toe.
Dat geldt ook voorThe Hamlet Syndrome,die gemaakt is in de zomer van 2021, zes maanden voordat Rusland Oekraïne opnieuw binnenviel. De Poolse filmregisseurs Elwira Niewiera en Piotr Rosolowski hebben voor hun film de Oekraïense theatermaakster Roza Sarkisian samengebracht met vijf jonge Oekraïners. Alle vijf worstelen ze met trauma's en dilemma's sinds de Maidan-revolutie en de oorlog van 2014. Theatermaakster Sarkisian wil een voorstelling maken waarin Shakespeare'sHamletwordt vermengd met de realiteit van de performers. 'Ik wilHamleten jullie verhalen gebruiken om te begrijpen waar we voor vechten in ons leven vandaag', zegt ze tegen haar vijf acteurs.
Tijdens het maken van de voorstelling komen hun verhalen, hun trauma's en pijn naar boven. Daarmee fungeert het proces van het theaterstuk feitelijk ook als traumatherapie - voorwaarde om mee te mogen doen was dat ze in therapie zijn geweest. Slavik, die vocht in de tachtigste brigade die het vliegveld in de Donbas verdedigde, verloor bijna het leven toen hij gevangen werd genomen door de separatisten. Hij vertelt hoe hij 'Hamlet' was op 21 januari 2015. 'Ik voelde dat we geen kans meer hadden, veel medestrijders hadden zich al overgegeven, ik zat met de loop van zijn geweer tegen mijn voorhoofd.' Hij haalde de trekker niet over. Daarna zien we archiefbeelden van zijn gevangenneming. 'Ze zetten ons tegen een muur', vervolgt Slavik, 'richtten op ons en zeiden ons afscheid te nemen van het leven.' Ook Katya en Roman vochten in de frontlinie, terwijl de feministische Oksana en de homoseksuele Rodion streden tegen de militante en nationalistische waarden in een conservatieve, intolerante samenleving. 'Vecht, omdat wij bang zijn', roept Katya in een boze monoloog. 'Stap in de bus, ga. (...) Jullie zijn niet bang, omdat jullie helden zijn. (...) O, een meisje in de frontlinie, wat exotisch, heb je iemand gedood?' Een voor een lopen ze tijdens de repetitie een keer weg, wordt het iemand te veel. Roman, een acteur die als hospik dagelijks de doden en gewonden ophaalde van de frontlinie, worstelt zo met zijn herinneringen dat hij vaak zegt dat hij het niet aankan. Het kan hem plotseling overvallen, terwijl hij in een bus zit, de geur van het gas brengt hem in eensplit secondterug naar de dodenbusjes - die ook op gas reden. Hij had soms geen idee hoe hij de gewonden moest behandelen. 'Wie had ik om hulp kunnen vragen?' zegt hij nog steeds wanhopig.
Hun verhalen worden afgewisseld met intieme gesprekken uit hun persoonlijke levens. Met de moeder van Katya bijvoorbeeld, die vertelt over haar verdriet toen haar dochter ging vechten in de oorlog. Aangrijpend is ook het gesprek van Rodion, die opgroeide als queer in Donetsk, met zijn autoritaire moeder die hem zelf als straf aangaf bij de politie, door wie hij vervolgens werd mishandeld en verkracht. Samen op een bankje in de regen zegt hij haar te vergeven.
Soms botsen de spelers ook met elkaar. Zo wil Oksana in haar performance de Oekraïense vlag gebruiken om de beknellende traditionele waarden aan de kaak te stellen, maar voor Katya, die vocht voor die vlag, haar leven ervoor riskeerde, is dat te pijnlijk. De vlag en het volkslied hielden haar op de been als ze weer een medestrijder moest begraven, als ze zelf moest vechten. 'Het gaat om het voortbestaan van ons land', zegt ze. 'De luxe van het bekritiseren hebben we niet.'
Al die verhalen, de gevoelens en dilemma's waar deze vijf jongeren mee worstelen, laten in het klein zien wat er in heel Oekraïne speelt. Je voelt als kijker hoe diep de oorlog op deze generatie ingrijpt. Dat is ook wat de makers beoogden. 'We wilden via vijf verschillende hoofdpersonen laten zien hoe groot de ravage is die de oorlog achterlaat in de hoofden van veertig miljoen Oekraïners', zeggen de regisseurs in een interview op het online magazineCineuropa.
Een half jaar na het voltooien van de documentaire begon de oorlog opnieuw. Het is hartverscheurend om op de aftiteling te lezen dat Rodion nu militaire pakken naait, Oksana in Polen humanitaire hulp organiseert en dat Katya, Slavik en Roman weer terug zijn aan het front.
Ook de Deense documentaireA House Made of Splintersvan Simon Lereng Wilmont laat de lange-termijngevolgen zien van de oorlog. Filmmaker Wilmont, die eerderThe Distant Barking of Dogsmaakte, over Oleg die samen met zijn grootmoeder tussen de vijandelijke linies in Donetsk woonde, portretteert in zijn nieuwe film een liefdevol tehuis in Oost-Oekraïne voor kinderen die bij hun ouders zijn weggehaald. In het tehuis kunnen de kinderen tijdelijk - maximaal negen maanden - onderdak krijgen, terwijl door maatschappelijk werkers wordt gezocht naar een oplossing; kunnen ze terug naar huis, of moeten ze naar een weeshuis of een pleeggezin?
De directrice vertelt hoe 'de echo van de oorlog' in Oost-Oekraïne te voelen is. 'Het leven was hier altijd al hard, maar de oorlog heeft het nog erger gemaakt', zegt ze. De armoede is groot, de oorlog verscheurt de samenleving. Veel mensen verloren hun baan, gezinnen zijn uiteengevallen. Er is veel alcoholmisbruik, geweld en dakloosheid. Als kleine kinderen eronder lijden, worden ze door de sociaal werkers naar dit tehuis gebracht - voor even een veilige haven.
'Drinkt mama weer?' vraagt Eva, een meisje van een jaar of twaalf en een van de drie kinderen die in de film worden gevolgd, aan haar grootmoeder. Haar moeder zelf neemt de telefoon niet op. We zien daarna hoe de directrice stad en land afbelt voor haar, zoals ook voor de andere kinderen, om een betere plek voor haar te vinden. Een paar jongens van een jaar of acht vertellen elkaar bij een klein lichtje enge verhalen over monsters onder het bed, maar dan begint een van hen 'het engste verhaal' te vertellen; over hoe zijn vader als hij drinkt zijn moeder slaat, of hem. Op een dag stak zijn vader zijn moeder in de borst met een mes. 'Was er veel bloed?' vraagt een andere jongen. 'Een hele plas', gaat de eerste verder. 'Ze begon te hijgen en viel huilend neer.' Toen zijn vader na vijf jaar vrijkwam, vroeg die haar te vergeven. 'Dat deed ze, en om dat te vieren kocht hij een fles champagne en werd hij weer dronken...' De jongens lachen. 'Dronken vaders zijn gek', zegt een andere jongen, die daarna zelf gaat vertellen.
Eva belt later nog een keer met haar moeder, zittend op de vloer in de gang van het tehuis. Deze keer neemt haar moeder wel op. 'Ik ben zo eenzaam', zegt ze. 'Kom je naar huis? Ren gewoon weg.' 'Ben je gek?' zegt Eva, die de volwassene blijkt van de twee. 'Als je vader nog had geleefd was dit nooit gebeurd', zegt haar moeder huilend. 'Stop', zegt de dochter. De moeder van Eva wordt uiteindelijk uit de ouderlijke macht gezet. Als Eva van de maatschappelijk werker hoort dat ze bij haar grootmoeder mag wonen, kan ze het bijna niet geloven. 'Ik ben zo blij dat ik wel kan sterven', roept ze na het gesprek en maakt een radslag door de lange gang.
A House Made of Splintersis een ontroerend en intiem portret van een tehuis waar eventjes wat liefde en zorg is voor deze verwaarloosde kinderen. Ook al loopt het niet met iedereen goed af. Een jongen die eveneens wordt gevolgd, begint zelf al te roken en te drinken, luistert niet. Toch zie je vooral zijn eenzaamheid, zijn gevoeligheid. Dat maakt de documentaire bijzonder. De kinderen laten veel van zichzelf zien, vertrouwen de camera, we zitten als kijkers bijna samen met hen in het tehuis, voelen hun spanning, hun verdriet, hun gekwetstheid, en ook hun onbevangenheid.
Harder en journalistieker is de Duitse documentaireWhen Spring Came to Bucha,of zoals de oorspronkelijke titel luidt:Leben nach Butscha - Trauma und Hoffnung. De makers, Mila Teshaieva en Marcus Lenz, spraken vlak nadat de Russische troepen zich hadden teruggetrokken uit het stadje Boetsja en de omgeving met de inwoners. Boetsja was na 35 dagen bezetting volledig verwoest. De makers wilden de inwoners een stem geven en vroegen zich af: hoe leven mensen daar nu in het licht van zulke wreedheden?
Tussen beelden van verbrande flatgebouwen, lijken die nog op straat liggen, speurtochten naar boobytraps in een uitgeleefd privé-huis en het uitdelen van voedsel volgen we een aantal bewoners. Zoals Yuri, het hoofd van het gemeentelijk nutsbedrijf, die niet alleen verantwoordelijk is voor schoon drinkwater, maar ook voor het identificeren en (her)begraven van de doden. We zien hem eindeloos slepen met brancards waarop hij de doden naar het mortuarium brengt. Hij weet op een gegeven moment niet meer waar hij nog meer lijkkisten vandaan moet halen. Liudmyla is ondertussen op zoek naar het lichaam van haar man, hij werd door een sluipschutter doodgeschoten toen hij heel even de schuilkelder was uitgelopen. Ze had hem in hun tuin begraven, maar het lijk is verdwenen. En Olenka zit met twee strakke vlechtjes in haar haar als enige overgebleven leerling in de klas van haar basisschool - twee van haar klasgenoten zijn vermoord, de rest is het land ontvlucht. Ze realiseert zich dat 'het leven nooit meer hetzelfde zal zijn'. 'Er is een soort vreemd gevoel', zegt Olenka. 'Alsof de tijd is gestopt.'
When Spring Came to Buchalaat het rauwe verhaal van de oorlog zien. De film documenteert de gruwelijke oorlogsmisdaden, de wreedheden, de verwoeste levens. Bijzonder om te zien is hoe tegelijkertijd veel mensen hun leven toch ook weer oppakken; inwoners vegen de eindeloze bergen puin van de straten, administreren nauwkeurig de namen van de doden, maaien een stukje gras in een perkje, en op het stadsplein trouwt in een prachtige scène een soldaat met zijn vriendin.
In alle drie de documentaires komt het terug: verder leven, wederopbouw en hoop als ultiem verzet tegen de destructie door de Russen.
Piotr Rosolowski / Cineuropa.org | A House Made of Splinters, Koyla en Kristina. Regie Simon Lereng Wilmont;