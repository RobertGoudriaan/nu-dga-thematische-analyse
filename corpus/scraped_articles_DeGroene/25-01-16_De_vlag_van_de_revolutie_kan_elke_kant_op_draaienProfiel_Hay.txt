De vlag van de revolutie kan elke kant op draaien Profiel Hayat Tahrir al-Sham (HTS)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Nu strijdgroep HTS onder leiding van Ahmed al-Sharaa dictator Assad heeft verjaagd, is het zaak de binnenlandse verdeeldheid en buitenlandse scepsis te trotseren. Wat staat Syrië te wachten?
In een flatgebouwmet tien verdiepingen, waarvan de balkons uitkijken op de berg waar het presidentieel paleis staat, stopt de lift op de bovenste verdieping. Het gebouw bevindt zich in de chicste wijk van Damascus. Vier bewapende lijfwachten, zo schrijftThe Times,begeleiden de man die uit de lift stapt. Het is de nieuwe leider van Syrië Ahmed al-Sharaa, beter bekend onder zijnnom de guerreAbu Mohammad al-Jolani. Zachtjes klopt hij op de houten deur van appartement nummer 2.
Een echtpaar doet open. Net als de rest van de wereld zijn ze verbijsterd dat de man, die op de internationale terroristenlijst staat, is teruggekeerd naar zijn oude buurt. 'Zou u bezwaar hebben om deze woning te verlaten?' vraagt Al Sharaa volgens de Britse krant kalm. 'Mijn ouders koesteren veel mooie herinneringen aan dit huis en zouden hier graag terugkeren.' Ook hijzelf zou graag weer willen wonen in het huis waar hij is opgegroeid. Het echtpaar had de flat ooit gekregen van het Assad-regime, dat het in beslag had genomen nadat Al Sharaa's ouders naar Egypte waren gevlucht omdat hun jongste zoon een bekende oppositieleider was.
Al Sharaa wilde eerder 'de heerschappij van God op aarde herstellen', zei hij in een videoboodschap. Maar later richtte hij Hayat Tahrir al-Sham (HTS) op en zette een gematigde koers in. Onder zijn leiding verenigden grote groepen zich in de gezamenlijke operatie 'Deterrence of Aggression'. Ze begonnen hun opmars tegen dictator Bashar al-Assad en maakten een einde aan het ruim een halve eeuw durende bewind van de Assad-familie. Wat staat Syrië te wachten nu Al Sharaa en HTS de macht hebben gegrepen? Welke vorm van bestuur willen ze invoeren? Welke rol speelt de islam daarin? En kan Al Sharaa het verdeelde Syrië verenigen?
'Ik geloofde niet dat één persoon de loop van een hele beweging kan veranderen, maar Al Sharaa heeft het tegendeel bewezen', zegt Hamed aan de telefoon. Zijn echte naam wil hij uit veiligheidsoverwegingen liever niet in de krant. De afgelopen jaren sprak de journalist en media-activist vele HTS-leiders, onder wie Al Sharaa. Wie Al Sharaa wil begrijpen moet eerst kijken naar zijn achtergrond en wat hij heeft meegemaakt, zo vertellen HTS-strijders en andere Syriërs die Al Sharaa van dichtbij kennen ons. 'Hij is opgegroeid in een open omgeving en is geen vreemde in de burgermaatschappij of de grote stad', zegt Moataz
Nasr, een bekende activist die op zijn blog opiniestukken publiceert. Al jaren staat hij in direct contact met Al Sharaa en als strijder neemt hij deel aan Deterrence of Aggression. Binnenkort gaat hij hoogstwaarschijnlijk aan de slag als ambtenaar bij het ministerie van Binnenlandse Zaken.
In de grote flat in de wijk Mezzeh,waar normaal gesproken ministers, de elite en andere rijke mensen wonen, groeide Ahmed al-Sharaa op in een modern, liberaal ingesteld middenklassengezin dat afkomstig was van de door Israël bezette Syrische Golanhoogten. Zijn bijnaam, Al Jolani, verwijst daarnaar. Hij was zeven jaar oud toen zijn vader Hussein, een econoom gespecialiseerd in olie, terugkeerde uit Saoedi-Arabië. Zijn vader had Arabisch-nationalistische en enigszins linkse overtuigingen en nam in de jaren zestig en zeventig deel aan protesten tegen het Syrische regime, waarvoor hij gevangen werd gezet. In zijn boekLezing over de Syrische opstanding,gepubliceerd tijdens zijn ballingschap in Egypte, stelt zijn vader dat de oplossing voor Syrië ligt in een politieke overgang naar een civiele, democratische en pluralistische staat, gebaseerd op burgerschap zonder onderscheid naar ras, religie of sekte.
Maar de beleefde, verlegen en enigszins teruggetrokken zoon, zoals vrienden en buurtbewoners Al Sharaa beschrijven bij BBC Arabic, volgde zijn eigen pad. Twee gebeurtenissen zouden zijn jeugd en latere keuzes sterk beïnvloeden: de Eerste Intifada in Palestina in 2000 en de westerse invasie van Irak in 2003. Hij wilde, zoals te horen in een van zijn eerste audio-opnames, de natie verdedigen tegen 'bezetters en indringers' en begon zich intensief te wijden aan het gebed in de moskee en het lezen en interpreteren van de koran.
Op 21-jarige leeftijd stak Al Sharaa illegaal de grens over naar Irak, vermoedelijk met medeweten van de Syrische veiligheidsdiensten, die destijds het oversteken van strijders naar Irak faciliteerden. Daar sloot hij zich al snel aan bij het radicale al-Qaeda en vocht hij onder hun leiding. Kort daarna werd hij door de Amerikanen gearresteerd. Na zijn vrijlating kwam hij via via in contact met Abu Bakr al-Baghdadi, die later de leider van IS werd. Hij won snel diens vertrouwen.
Ondertussen laaide de Syrische revolutie op. Het regime reageerde steeds harder op de vreedzame protesten en langzaam kreeg de opstand een islamitisch karakter. Al Sharaa kreeg van zijn leider Al Baghdadi de opdracht om terug te keren naar Syrië. In een afgelegen dorp vormde hij samen met zes vertrouwelingen een nieuwe radicale groep en nam de naam Al Jolani aan. De groep noemde zichzelf Jabhat al-Nusra li-Ahl al-Sham, letterlijk: Front voor de hulp aan het volk van de Levant. Binnen een jaar verzamelde Al Jolani vijfduizend strijders om zich heen en kreeg de groep grote delen van het land in handen.
'Ik ken hem als een moedige man met een sterke drang naar macht', zegt Abdul Rahman over Al Jolani. Rahman is een islamitische rechter van de groepering Failaq al-Sham, een belangrijke bondgenoot van HTS en kandidaat voor een topfunctie in een van de provincies. 'Zelfs toen hij nog een gewone strijder was achter in het front, had Al Jolani zijn blik al op de leiding gericht. Hij accepteert niet zomaar iemand boven zich.'
Toen Al Baghdadi in Irak en Syrië Islamitische Staat oprichtte, verbrak Al Jolani de banden. In plaats daarvan koos hij de lijn van al-Qaeda-leider Ayman al-Zawahiri. De breuk, zo vertelde hij in een interview metFrontlineop de Amerikaanse zender PBS, gekleed in net overhemd en blazer, zou te maken hebben met de gewelddadige aanpak van IS en het doden van onschuldigen. Zijn jihad, benadrukte hij, was uitsluitend gericht op Syrië.
In 2016 liet Al Jolani ook zijn loyaliteit aan al-Qaeda los. Hij wilde 'oppositiegroepen verenigen, de gelederen van de strijders versterken, de Levant bevrijden en het regime en zijn bondgenoten omverwerpen', verklaarde hij in een videoboodschap. De jihad in de Levant wilde hij beschermen en voortzetten, maar hij steunde 'geen enkele aanval tegen het buitenland', noch tegen de Verenigde Staten, noch tegen Europa. En terwijl IS door toedoen van een door de VS geleide coalitie terrein verloor in Syrië en Irak, versterkte Al Jolani zijn greep op de provincie Idlib in het noordwesten van Syrië.
'Het is duidelijk dat HTSniet langer het pad van IS of al-Qaeda volgt, maar ook niet streeft naar de oprichting van een civiele en democratische staat', stelt Hossam Jazmati via de telefoon vanuit Turkije. Volgens de Syrische onderzoeker, die voor verschillende Arabische media over jihadistische groeperingen en HTS schrijft, ligt de focus op de jihad in Syrië, of de Levant, zoals het in de Arabische en islamitische geschiedenis beter bekendstaat. 'Al Jolani probeerde vanaf het begin een Syrisch karakter te geven aan de groep die hij leidde. Hij wilde zich losmaken van de invloed van de Iraakse vleugel binnen Islamitische Staat.'
De salafistische beweging in de Levant, waartoe ook HTS behoort, ontwikkelde zich tot drie stromingen, zo schrijft onderzoeker Ahmad Al Romoh voor het Middle East and North Africa Research Center.De eerste groep bestaat uit hervormers, die vooral gericht zijn op sociale verandering. Conservatieven daarentegen richten zich op het verspreiden van salafistische ideeën zonder zich in te laten met politiek of gewapende strijd. Tot slot is er de Fighting Vanguard, een groep radicale strijders die zich heeft afgesplitst van de Egyptische Moslimbroederschap. Zij zagen de jihad als de enige weg om Syrië te bevrijden van het Assad-regime en raakten in de jaren zeventig en tachtig verwikkeld in gewelddadige conflicten, die in 1982 uiteindelijk uitmondden in een bloedbad.
Veel leiders vluchtten daarna uit Syrië en trokken naar verschillende strijdtonelen. Een van hen is Abu Musab al-Suri, een prominent ideoloog binnen al-Qaeda die bekendstaat om zijn militaire, juridische en politieke inzichten. Onderzoeker Al Romoh noemt hem de ideoloog van de derde generatie salafistische jihadisten, waar Al Jolani ook deel van uitmaakt. De HTS-leider baseert zijn theoretische aanpak op die van Al Suri, die pleitte voor 'oorlogen van de onderdrukten' door middel van decentralisatie: kleine, ideologisch verbonden cellen zonder strakke hiërarchie.
'HTS verschilt sterk van al-Qaeda en IS', zegt Khaled Abo Salah, een in Syrië beroemde activist en mediaonderzoeker die HTS al jaren volgt en sinds een jaar in Nederland woont. 'Al-Qaeda probeert een jihadistisch bolwerk ergens in de wereld te vestigen. Vanuit die basis richten ze hun aanvallen direct op hun grootste vijand, die ze de "'grote satan" noemen: Amerika. Daarbij vermijden ze confrontaties met bondgenoten van de VS in de regio, zoals Saoedi-Arabië, die ze beschouwen als marionettenregimes van het Westen. Ze vallen direct de grote satan aan en ze hopen het land te lokken naar zwakkere gebieden, zoals
Afghanistan. Daar kunnen ze Amerika raken. En de lokale regimes, die afhankelijk zijn van Amerikaanse steun, verzwakken vanzelf wanneer "het hoofd" wordt afgeleid.'
Islamitische Staat hanteert een andere benadering. VolgensHet beheer van chaosvan Abu Bakr Naji, een ideologisch handboek voor IS, ligt hun strategie in het veroorzaken van chaos en instabiliteit. IS streeft naar het ontwrichten van samenlevingen door massamoorden en terreuraanslagen. In deze chaos presenteren zij zich als de enige georganiseerde en sterke macht, waardoor ze het machtsvacuüm kunnen opvullen. Ze combineren territoriale controle met het opleggen van hun strikte interpretatie van de sharia en proberen hun kalifaat te vestigen. Hun gewelddadige aanpak is gericht op het Westen en op regionale tegenstanders.
'HTS onderscheidt zich van andere groepen doordat zij zich positioneert binnen nationale kaders en een politieke boodschap uitdraagt die minder botst met de internationale orde', zegt Abo Salah. 'Dit model zoekt geen directe vijandschap met landen in de regio of internationale machten en legt de nadruk op de Syrische islam.'
De Syrische islam is een pragmatische islam, respecteert het kapitalisme en privébezit en heeft een liberale inslag, legt Hasan Dagim uit. Dagim is een bekende, gematigde religieuze pleitbezorger en hoofd van de afdeling Morele Voorlichting binnen het Nationale Leger, een van de belangrijkste Syrische groeperingen. 'De Syrische islam is een conservatieve, niet-gewelddadige vorm van de islam', zegt hij telefonisch vanuit Damascus. 'Een islam van de handelaren die zich richt op persoonlijke gebeden en rituelen zonder te streven naar de oprichting van een islamitische staat. Een islam die de islamitische identiteit koestert en tegelijkertijd openstaat voor nationale samenwerking. Die het gezag van de heerser respecteert, maar zich daartegen verzet wanneer onrecht plaatsvindt. De Syrische islam lijkt simpelweg op de overtuigingen van de Syriërs.' Vanuit zijn rol heeft Dagim sinds twee jaar regelmatig ontmoetingen met Al Jolani.
In zijn boekVan jihad naar politiek: Hoe Syrische jihadisten de politiek omarmdenbeschrijft onderzoeker Jerome Drevon hoe de Arabische Lente een keerpunt betekende in de strategieën van jihadistische groeperingen. Volgens Drevon leidde de dood van Osama bin Laden, de voormalige leider van al-Qaeda, tot een verschuiving van jihadistische prioriteiten: van een wereldwijde strijd naar een sterkere focus op lokale doelen.
Drevon noemt HTS als voorbeeld van 'verlokalisering van de jihad', het loslaten van een wereldwijde agenda. HTS heeft oude structuren losgelaten, inspiratie gehaald uit andere succesvolle Syrische groepen en zich diepgeworteld in de Syrische samenleving. De leiders zijn in privégesprekken sterk gericht op politieke wetenschap en internationale betrekkingen. Deze verandering gaat, zo stelt Drevon, niet alleen om retoriek of aanpassing aan lokale omstandigheden, maar ook om een fundamentele verschuiving in hun politieke visie.
'De ideologische koers van HTS bevindt zich inmiddels ergens tussen de Moslimbroederschap en de salafistische hervormingsbeweging', zegt onderzoeker Hossam Jazmati. 'Deze mix van stromingen ontstond ooit in Saoedi-Arabië, vond zijn weg door de Golfstaten en begon uiteindelijk Syrië te beïnvloeden.'
'Deze nieuwe islam speelt een strategisch politiek spel', legt de islamitische rechter Abdul Rahman uit. Het gaat om een pragmatische islam met een liberale benadering van handel en economische hervormingen, maar die conservatief blijft op het gebied van bepaalde vrijheden en democratie. De macht blijft stevig gecentraliseerd, hoewel er ruimte wordt gelaten voor deelname van andere partijen en minderheden. In deze nieuwe islam verliest de Palestijnse kwestie haar centrale plaats.
In de provincie Idlibkreeg de visie van Al Jolani steeds duidelijker vorm. In 2017 richtte HTS daar de Syrische Reddingsregering op. Er zaten vooral mensen van buiten HTS in, maar achter de schermen hield Al Jolani stevig de touwtjes in handen. Deze civiele bestuursarm was verantwoordelijk voor het beheer van de regio's en scheidde de administratieve taken van de militaire operaties. Zo kon HTS zich volledig concentreren op de militaire tak. Rivalen zoals gematigde groeperingen en critici werden systematisch uit de weg geruimd. Wie zich verzette, belandde in de gevangenis, werd gemarteld of vermoord.
De Reddingsregering voerde een strikte versie in van de islamitische sharia. Vrouwen moesten handelen volgens de religieuze politie,hisbain het Arabisch, die deugd bevordert en ondeugd voorkomt. Alleen hun gezicht en handen mochten zichtbaar zijn. Winkels moesten op vrijdagen sluiten, zodat iedereen naar de moskee kon voor het gebed. Muziek werd verboden. De economie was ingestort en steeds meer inwoners gingen de straat op om te protesteren, ook tegen de religieuze politie.
'HTS kwam telkens in botsing met de realiteit van Syrië, zijn bevolking, de regio en de internationale gemeenschap', zegt oud-strijder Motaz Nasser. Hij herinnert zich zijn eerste ontmoeting met Al Jolani. 'Je kunt niet elke politieke stap verhullen in een religieus of ideologisch jasje, zei ik tegen hem. Mijn advies, samen met dat van anderen, was om het salafistisch-jihadistische imago af te schudden. Ze moesten ophouden met elke stap religieus te rechtvaardigen en in plaats daarvan bruggen bouwen met groeperingen die ze eerder bestreden en als seculier bestempelden.'
De pragmatische geluiden wonnen steeds meer terrein binnen de groep. Slogans in de straten als 'Jihad is de poort naar het paradijs', 'Moslimjongeren: bid' en 'Moslimvrouwen: draag de hijab' verdwenen geleidelijk onder een laag blauwe verf. Al Jolani smeedde allianties met andere groeperingen, organisaties en stammen. Hij liet zich openlijk zien. Hij wandelde over markten en bezocht scholen en vluchtelingenkampen. De taal van de revolutie werd overgenomen, 'de islamitische natie' vervangen door 'de Arabische natie'. De revolutionaire vlag, ooit door HTS-strijders als een seculier symbool vertrapt, wapperde overal en vormde een constant decor achter Al Jolani zelf.
Die verandering was ook terug te zien op de militaire academie van HTS, waar ze verschillende facties uitnodigden om een gezamenlijke gevechtsstrategie te ontwikkelen tegen Assad. 'Tijdens deze trainingen leren we militaire discipline en dat we ons niet met het burgerleven mogen bemoeien', zegt Abdullah Osman, een strijder van HTS, door de telefoon. 'We mogen niet in steden of dorpen wonen, moeten de wapens altijd in goede staat houden en we moeten in de kazernes blijven totdat we orders van de leiding krijgen. Wie de leider niet volgt, loopt het risico streng gestraft te worden.'
'De oude extremistische leerplannen werden afgeschaft en er kwamen nieuwe vakken gericht op ethiek, gedragsnormen, burgerschap en de kernprincipes van de Syrische revolutie', zegt de gematigde religieuze pleitbezorger Hasan Dagim: 'Het omverwerpen van het Syrische regime, het behouden van Syrië als één geheel en het afwijzen van sektarische verdeeldheid.' De organisatie nam de controle over de grensovergang met Turkije, stond vrije handel toe en verlaagde de belastingen op de lokale industrie, terwijl de heffingen op geïmporteerde goederen werden verhoogd. Daarnaast investeerde ze in het Hawalabankiersysteem en verbood ze elke financiële transactie zonder haar expliciete goedkeuring. Volgens veel experts kreeg HTS ook voortdurende steun van Qatar.
De veranderingen binnen HTS stuitten echter op weerstand binnen de rechtervleugel van de groep, die voornamelijk uit internationale jihadisten bestond. Zij beschuldigden Al Jolani van verraad en keerden zich tegen hem. Velen van hen werden gearresteerd of zelfs gedood. Sommigen sloten zich aan bij IS of vluchtten het land uit.
Wie zich kon vinden in de nieuwe koers, mocht wel blijven.
Op de eerste dag na de valvan het regime keerde Ahmed al-Sharaa, die zich nu liever niet meer Al Jolani noemt, terug naar de wijk waar hij opgroeide. Het echtpaar dat daar in het ruime appartement van zijn ouders woonde verliet het pand. 'Maar hij wilde niet langer vanaf het balkon naar het paleis kijken', zegt journalist Hamed die hem in Idlib van dichtbij leerde kennen, met een lachje. 'Hij wilde ín het paleis zitten.' En daar zit hij nu en ontvangt hij delegaties uit Arabische en westerse landen. Mannen begroet hij met een omhelzing of een vriendelijke handreiking. Bij westerse vrouwelijke ambtenaren houdt hij glimlachend afstand, met een knik en zijn hand op zijn hart. In grote ontvangsthallen houdt hij persconferenties en geeft hij interviews, bijvoorbeeld met de BBC en de Saoedische zender Al Arabiya. De tijdelijke regering die hij heeft gevormd lijkt sterk op de Syrische Reddingsregering uit Idlib, met dezelfde gezichten en vertrouwelingen. Aan Al Arabiya beloofde hij dat de 'tijdelijke regering' tot begin maart zal regeren, waarna er meer diversiteit komt. 'Voor nu heb je een team nodig dat elkaar kent en goed kan samenwerken, zoals het team in Idlib', zei hij. 'Maar de verkiezingen zouden over vier jaar kunnen plaatsvinden.'
Al Sharaa blijft streven naar betere banden met het Westen en hoopt op opheffing van de sancties, die volgens hem nu vooral de bevolking treffen. Het Westen stelt echter duidelijke voorwaarden: er mag geen geweld worden gebruikt en alle minderheden moeten worden betrokken bij het bestuur. De VS willen dat hun bondgenoten, de Koerdische partij Syrische Democratische Krachten (SDF), ook aan de macht komen. Maar Turkije, bondgenoot van de nieuwe leider van Syrië, wil juist dat hij een strijd voert tegen de Koerden.
Al Sharaa kondigde een algemene amnestie aan voor voormalige soldaten van het Assadregime. Alleen degenen die verantwoordelijk zijn voor bloedbaden worden gestraft, de rest mag naar huis terugkeren. Onder hen bevinden zich veel alawieten, een religieuze minderheid waartoe de gevallen dictator Bashar al-Assad behoort. Zij gaan nu de straat op uit protest tegen het in brand steken van enkele van hun heilige religieuze schrijnen en de moord op burgers en voormalige militairen. Wie daarachter zit, blijft echter onduidelijk. 'Niemand heeft het recht om de rechten van minderheden te schenden', zei Al Sharaa in een interview, verwijzend naar de alawitische, christelijke en andere minderheidsgroepen. Hij zegt open te staan voor samenwerking met andere groeperingen, maar alleen als zij hun wapens inleveren en zich integreren binnen het ministerie van Binnenlandse Zaken of Defensie. Maar het betrekken van de alawieten bij de macht stuit op grote weerstand. 'Niemand zal accepteren dat de alawieten op welke manier dan ook weer aan de macht komen, in ieder geval niet in de huidige periode', zegt de islamitische rechter Abdul Rahman.
Volgens de Syrische onderzoeker Hossam Jazmati doet de nieuwe leider alleen maar beloftes om aan de macht te blijven. 'Hij kan zeker niet alles waarmaken.' Al Sharaa wil de salarissen met vierhonderd procent verhogen, maar de staatskas is leeg. De druzen, een religieuze minderheid in het zuiden van Syrië, willen hun provincie As-Suwayda in samenwerking met Damascus zelf besturen. Al Sharaa benoemde een druze-vrouw zonder hijab tot gouverneur van de zuidelijke provincie Sweida. Toch zien de leiders van de druzen nog steeds gevaren. Ze willen pas hun wapens inleveren en hun facties ontbinden als ze een echte staat en grondwet zien die alle Syriërs omvat, met een Syrisch leger dat een duidelijke staatsstructuur heeft.
'We zijn tevreden met het vooruitzicht dat we ons moeten ontbinden', vertelt Hassan Degim, een van de leiders van de door Turkije gesteunde Syrische groep het Nationale Leger. 'Dat moet een grote eer zijn voor alle gewapende partijen.' Volgens hem mag er geen enkele wapenmacht bestaan buiten de overheid. 'Dat leidt tot chaos.' Tot zijn frustratie vecht een deel van het Nationale Leger sinds de val van Assad tegen de Koerdische SDF om controle te krijgen over gebieden waar momenteel de SDF dominant is. 'We moeten allemaal luisteren naar de leider', vindt Degim.
Toch lijkt niet iedereen het daarmee eens te zijn. Het Nationale Leger bestaat uit drie grote korpsen en heeft een politieke tak die vertegenwoordigd is in de Coalitie voor Syrische Revolutionaire en Oppositiekrachten. Deze coalitie werd in 2012 opgericht en door veel landen, ook door de Europese Unie, erkend als de legitieme vertegenwoordiger van het Syrische volk. De leider van de coalitie zei in een interview met een Arabische zender dat hij geen uitnodiging had ontvangen van Ahmed al-Sharaa om te spreken over de toekomst van Syrië. 'De regering van Syrië moet geloofwaardig zijn, waarbij geen enkele partij wordt uitgesloten.' Hisham al-Skeif, hoofd van de politieke afdeling van de Aleppo Revolutionaries' Union die onderdeel is van het Nationale Leger, uit telefonisch scherpe kritiek op de rol van HTS en hun vasthouden aan de macht. Volgens hem ligt de oplossing in een VN-interventie die toezicht houdt op het democratische proces binnen het bestuur, iets wat HTS resoluut afwijst.
'Hallo', klinkt de stem van de leider van de SDF aan de telefoon. Maar de verbinding is slecht en wordt verbroken. De directrice van het kantoor laat weten dat de leider naar een spoedvergadering moet vanwege de gevechten met het Nationale Leger en dat ons gesprek wordt uitgesteld. De SDF voert gesprekken met de nieuwe leider, zegt ze, maar ze wil niet in detail treden. Volgens de Saoedische zender Al Arabiya ontmoette de SDF-leider, onder Amerikaans en Frans toezicht, op een militaire luchthaven in Damascus Ahmed al-Sharaa. In het gesprek van een uurtje liet de SDF-leider hem weten dat zijn groep bereid is samen te werken. Al Sharaa beloofde druk uit te oefenen op het Nationale Leger om hun strijd tegen de SDF te stoppen. Beide partijen zijn het erover eens dat Syrië niet verdeeld mag worden.
Toch blijven er geschilpunten. Een van de belangrijkste is het lot van de meer dan twaalfduizend gevangengenomen IS-strijders in Koerdische gevangenissen. Al Sharaa wil dat deze gevangenen worden overgedragen aan de Syrische overheid, maar de SDF weigert dit. Een compromis zou gezamenlijke bewaking van deze gevangenissen kunnen zijn. Verder wil de SDF geen volledige integratie in het leger, maar liever een aparte eenheid binnen het ministerie van Defensie blijven. Al Sharaa wil de buitenlandse strijders van de SDF het land uitzetten. Ook wil Al Sharaa zelf het bestuur in handen houden. Maar de SDF eist een gedecentraliseerd bestuur en culturele en sociale rechten voor hun gebieden. Tot slot vraagt de SDF vijftig procent van de olie- en gasinkomsten uit hun gebieden, terwijl Al Sharaa slechts twintig procent wil toekennen. Of alle details van de gesprekken in Damascus kloppen, kan de directrice van het kantoor van de SDF-leider 'bevestigen noch ontkennen'.
'De recente ontwikkelingen brengen zowel hoop als zorgen', zegt Karim Gamar, vertegenwoordiger van het civiele en politieke orgaan van de SDF. Volgens Gamar gaan de zorgen vooral om de rol van Turkije, dat een echte Syrische dialoog belemmert en zijn eigen belangen doordrukt. Maar volgens Motaz Nasser, de oud-strijder en activist die verbonden is aan Ahmed al-Sharaa, zijn er binnen de SDF twee stromingen: Syrische leden tegen wie hij geen bezwaren heeft, en niet-Syrische strijders die volgens hem nu vooral door buitenlandse machten worden beïnvloed en tegen de belangen van Syrië handelen.
'Maar de grootste uitdaging blijft', zegt de Syrische expert Hossam Jazmati, 'het omgaan met extremisten in steden als Damascus.' Bars en restaurants die whisky en bier verkopen worden bijvoorbeeld soms aangevallen door extremisten. In sommige gevallen vragen de eigenaren HTS-strijders om bescherming wanneer ze hun bar openen voor klanten. Een bareigenaar vertelt in een video die viraal gaat op Instagram dat de HTS-strijders die bescherming ook daadwerkelijk hebben toegezegd. 'De HTS heeft zich voorafgaand aan de strijd wel voorbereid en geprobeerd de extremistische opvattingen te verzachten', zegt Jazmati lachend, 'maar niet zodanig dat hun strijders in Damascus nu opeens zouden blijven optreden als bewakers van bars tegen religieuze extremisten.'