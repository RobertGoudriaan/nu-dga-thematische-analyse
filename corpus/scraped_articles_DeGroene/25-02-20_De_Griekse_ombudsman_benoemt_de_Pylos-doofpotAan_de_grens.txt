De Griekse ombudsman benoemt de Pylos-doofpot Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Al op de eerste dag van de overtocht voelt Mohammad Lheman zich beroerd. De pillen tegen zeeziekte helpen nauwelijks. Terwijl de overvolle boot over de golven slingert, verslechteren de omstandigheden snel. Drinkwater raakt op. Op de derde dag manifesteert de dood zich. Een lichaam, ingewikkeld in een deken, ligt niet ver van Lheman. Later sterft een baby in het ruim. Zijn vader overhandigt het lichaampje en fluistert: 'Laat zijn moeder het niet zien. Zeg dat hij gelukkig is.' Op de vijfde dag lijkt alle hoop verloren, tot land nabij blijkt te zijn. Even later verschijnt een helikopter van de Griekse kustwacht. De drenkelingen denken dat redding nabij is. Maar dat blijkt een misvatting.
Lheman is een van de overlevenden van de Adriana, de vissersboot die in juni 2023 zonk bij Pylos. Vijf dagen lang dobberde het schip stuurloos rond. Frontex en de Griekse autoriteiten waren minstens vijftien uur op de hoogte van de noodsituatie, maar grepen niet in. De Griekse kustwacht stuurde geen reddingsschip, maar een patrouilleboot zonder reddingsvesten.
Bij een poging om de Adriana te slepen, ging het mis. De boot kapseisde en honderden mensen kwamen in het water terecht. Meer dan zeshonderd overleefden het niet. De Pylos-ramp werd daarmee een van de dodelijkste scheepsrampen in de Middellandse Zee.
Omdat de Griekse kustwacht zelf geen interdisciplinair onderzoek startte, besloot de Griekse ombudsman Andreas Pottakis hun rol te analyseren. Na veertien maanden onderzoek presenteerde hij vorige week zijn uitgebreide rapport. Zijn bevindingen: de kustwacht was volledig op de hoogte van het levensgevaar waarin de opvarenden verkeerden, maar greep niet in.
Pottakis spreekt van een doofpotaffaire: wettelijk verplichte bewijsmaterialen ontbreken. Ondanks tegenwerking wist hij duizenden pagina's aan bewijs te verzamelen. Hij wijst acht hoge officieren van de Helleense Kustwacht aan als verantwoordelijk en stelt dat artikel 306 van het Griekse Wetboek van strafrecht van toepassing is, wat langdurige gevangenisstraffen mogelijk maakt. Het is de eerste keer dat functionarissen expliciet worden genoemd en dat hun nalatigheid juridische gevolgen kan krijgen.
Het aantal doden en vermisten aan de Europese buitengrenzen volgens het Missing Migrants Project (IOM): 308
...