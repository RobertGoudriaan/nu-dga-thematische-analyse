Verzet de bakens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Met radicale programma's en happening-achtige presentaties haalde het blokfluittrio Sour Cream de bezem door een in routine vastgelopen muziekcultuur. InReveil & revoltebeschrijft Cas Smithuijsen hoe en waarom.
In de muziek is het simpel.Je hebt zin om samen muziek te maken. Je steekt de koppen bij elkaar en wordt The Rolling Stones of het Alban Berg Kwartet. In de pop heet je dan een bandje, in de klassieke muziek een ensemble.
Het standsverschil zit diep. Het bandje plugt gitaren in, draait de PA naar windkracht 12, zet het stemmig of uitbundig op een brullen over seks, Penny Lane, Billy Jean, het leven op Mars of het einde van de wereld. Het ensemble ligt per direct aan de ketting van de hoogste maatstaven, want in de ernstige muziek tellen alleen de besten mee. Het studeert zich met bloed, zweet en tranen naar de hoogste hoogten, hongerend naar de fantastische kritieken waarmee de impresario zijn circusdieren aan de wereld kan verkopen. Daarna is het de kunst bevallig in de plooi te blijven. Te zichtbaar speelplezier zou dissoneren met de priesterlijke inzet. De spelers zitten roerloos op het podium, de zalen zwijgen, het publiek reageert alleen met applaus en soms met boe, maar zelfs daar komt geen gedoe van, want men is beschaafd. Het is tot de dag van vandaag verstikkend eenrichtingsverkeer voor wie contact wil maken om de mens te wekken uit zijn sluimertoestand. Als ensemblemens zou je jaloers zijn op de mentale en fysieke vrijheid van het bandje.
In de jaren zestig en zeventig leken de grenzen tussen de culturen langzaam te vervagen. Steeds meer klassiek opgeleide musici raakten geïntrigeerd door pop als uitlaatklep en communicatievorm. Klassieke musici stapten uit hun zuilen. Ensembles als Orkest De Volharding gingen de straat op. Peter Schat en Floris Guntenaar bedachten het Amsterdams Electrisch Circus, een nomadisch muziekpodium. In dat klimaat werd het blokfluittrio Sour Cream een soort bandje, en zo zag het zichzelf ook. Het was een echt ensemble, dat met maximale toewijding stokoude tot gloednieuweernstigemuziek uitvoerde, maar het tartte de conventies van het concertritueel, provoceerde met performance-achtige ontregeling de lijdzame bewondering van een publiek dat liever heiligen op handen droeg.
Nu wordt het interessant. Dat bandje werd het niet door populair te doen, want de programma's neigden naar hoogdrempeligheid, maar door - geïnspireerd door de bewegingsvrijheid van de popmuziek - de kaders te doorbreken waarbinnen het concert zich afspeelde. Men speelde in het duister of begon voor, of na, de officiële aanvangstijd te spelen, verwarring stichtend bij het binnentredende publiek. Men kwam niet in frak, men droeg witte pakken, speelde versterkt, experimenteerde met improvisatie en elektronica, contrasteerde serene innigheid met kakofonische pokkenherrie, cultiveerde doornig ongemak toen knusse vastigheid nog heel gewoon was. Als publiek wist je net als in de pop nooit wat je van Sour Cream kon verwachten; overgave was de enige optie. Niet toevallig maakte Sour Cream zijn Nederlandse debuut in poptempel Paradiso in Amsterdam.
Tegelijkertijd stond het voor oude muziek op zijn oudst, voor obsessieve research naar en herleving van obscure en vergeten muziek uit Middeleeuwen en Renaissance, met een speciaal accent op de complexears subtiliorvan de veertiende eeuw. Diep en blijvend was de belangstelling voor oude muziek op constructivistische grondslag, canons in het bijzonder - natuurlijk ook omdat daar, handig met drie identieke instrumenten, iedereen gelijk is. Sour Cream was dolhuis en laboratorium ineen.
Twee leden waren jong, maar de oudste van de drie was een diva van wereldfaam. Dat was Frans Brüggen, en zijn partners Kees Boeke en Walter van Hauwe waren zijn sterleerlingen geweest. Lang voor Brüggen die beroemde dirigent zou worden trok hij als blokfluitvirtuoos over de wereld, en toen had hij al zijn bekomst gekregen van de uitgebluste uitvoeringspraktijk. Hij had in woord en daad gesympathiseerd met de Notenkrakers. In hun collectief gecomponeerde moraliteitReconstructie,Carré 1969, had hij contrabasblokfluit gespeeld. Hij had elke noot in de Mozart- en Beethoven-interpretaties van het historisch ongeïnformeerde Concertgebouworkest een leugen genoemd. En hij verveelde zich te pletter in de zalen waar hij schitterde. Tegelijkertijd wilde de gedreven omnivoor in hem weg uit de oude-muziekenclave waartoe de blokfluitspeler destijds was veroordeeld. Brüggen had sinds de jaren zestig ook speciaal voor hem geschreven blokfluitwerken van Rob Dubois, Louis Andriessen, Luciano Berio, Makoto Shinohara en Peter Schat gespeeld. Hij snakte naar de vrijplaats die hij vond in de samenwerking met twee veelzijdig begaafde grensgangers.
Niet toevallig heet de Sour Cream-biografie van socioloog en musicoloog Cas SmithuijsenReveil & revolte. Het is geen vurig boek, en voor specifieke informatie over de muziek moet je bij het excellente nawoord van Kees Boeke zijn. Maar het is een informatief en leerrijk verslag over de geschiedenis van een cultureel onbehagen en de middelen waarmee het door Sour Cream controversieel maar succesvol werd bestreden, voor zolang het duurde. Want zoals Smithuijsen goed en kernachtig beschrijft, normaliseerde na 1980 het revolterende muziekleven, dat al dan niet onder druk van een verburgerlijkend politiek klimaat de muziek weer in de oude beddingen van de traditionele concertvorm liet terugvloeien. Dat zou Brüggen als dirigent van het Orkest van de Achttiende Eeuw trouwens ook doen.
Sour Cream maakte op 30 juli 1972 een gedenkwaardig debuut in Brugge. Dat vond plaats op het eerste blokfluitconcours ter wereld, waar jurylid Brüggen zich berucht maakte door hoonlachend zijn ongenoegen te uiten over het niveau van de deelnemers. De organisatie had vast al eerder de wenkbrauwen gefronst bij zijn vast serieuze suggestie Frank Zappa in de jury op te nemen. Het concert verliep vlekkeloos zolang het trio op hoog niveau renaissance- en barokmuziek uitvoerde. Daarna escaleerde de toestand. De drie begonnen, schrijft Smithuijsen, 'met opgewonden, schrille tonen te improviseren'. Ze gingen elkaar te lijf en bekroonden een geënsceneerde vecht-en-duwpartij met een act waar de lokale pers weinig begrip voor toonde: de vernietiging van een blokfluit. De sketch was geïnspireerd door Jimi Hendrix die, naar verluidt gefrustreerd over een optreden, zijn gitaar verwoestte en in brand stak. 'De plaatselijke krant', meldt Smithuijsen, 'sprak van een misplaatst stukje flauwe show.'
Dat zal. Maar de ongein waszeitgemässen achter de anarchie stak een motief, door Kees Boeke beschreven als het streven om 'het vertrouwde te vervreemden en het vreemde vertrouwd te maken'. Sour Cream saboteerde standaardrepertoire met ongebruikelijke ingrepen. Het speelde met licht en ruimte. Verduisterde de zaal, bewoog zich vrijelijk over het podium, kroop met de koppen van hun blokfluiten over de vloer op zoek naar de rest van hun instrumenten, liep ook weleens de zaal in voor een dolle optocht. Het implementeerde de geest van de jaren zestig, blies kunst in de happening. Tijdens de eerste Amerikaanse tournee van 1973 - dankzij Brüggens roem en netwerk kon het trio snel de vleugels uitslaan - bestond de reisbagage naast 'dozen vol fluiten' uit tape- en cassetterecorders, microfoons, een synthesizer en 'drie grote kisten met Paetzold-contrabassen', volgens Kees Boeke 'orgelpijpachtige monsterfluiten'. Of een 'enorme aluminium sarcofaag' voor een basgamba, want oud-cellist Boeke speelde ook gamba. In 1974 kochten de drie als een echt popgroepje een PA. Brüggen nam uit Japan een EMS-synthesizer mee, die hielp het raadsel te vergroten. Dat werd niet verkleind door tekst en uitleg. Aan programmatoelichtingen deed Sour Cream niet. Het gehoor moest het zelf maar opknappen, gaf Brüggen zijn Amerikaanse publiek te verstaan.'Contemporary music - and through our use of authentic instruments and stylistic approach we strive toward the older music's sounding contemporary as well - should be, in our opinion, consumed as it is produced. The ink still wet, the ears unhardened.'
Eenzelfde geloof in unieke ervaringen voedde de aversie van het trio tegen opnames. Het reproduceerbare zou zijn eenmaligheid verliezen. Het standpunt is een les voor deze tijd, waarin alles wordt vastgelegd. Dan bouw je geen herinnering meer op. Alles wordt heden, alles klaaromlijnd present. Dat is waar we nu zijn en het is levensgevaarlijk, juist voor de muziek. Het geheugen wordt een landschap zonder perspectief, een lijst van vindplaatsen. Je hebt juist vage, nooit verwerkte herinneringen nodig. Die leren je tasten en dromen.
Meer dan honderd optredens speelde het trio van 1971 tot de opheffing in 1990. Niet veel. Het belang van Sour Cream was dan ook niet gelegen in harde uitvoeringsstatistieken en meetbare invloeden op de Nederlandse muziekcultuur. Het liet zien welke energieën vrijkomen als drie intelligente, avontuurlijke musici de krachten bundelen voor de ontzuiling van hun wereld. De blijvend experimentele grondhouding wortelde bij Sour Cream in de chronische onbevangenheid ten opzichte vanallemuziek, oude en nieuwe. In het vermogen met willen en kunnen te onderzoeken waar onbekende muziek uit een soms ver verleden over gaat, om er in het heden en vanuit een actueel bewustzijn weer contact mee te kunnen maken. Het neoconservatisme dat zich na de jaren zestig en zeventig geleidelijk herpakte heeft een rijk muziekleven verpieterd tot een museum vol doodgespeelde reproducties. Zo moet het niet. Je bent musicus, geen reproducerend instrument. Je staat boven de stof, je geest zweeft alziend boven de materie, je ziet het tijdloos nieuwe in het oude. Je moet iets nieuws verzinnen.
Het is een troost dat die durf een halve eeuw geleden al bestond, zorgwekkend dat hij werd verdrongen door een nieuwe braafheid die de podiumcultuur naar de slachtbank leidde. Daarom schuilt in de geschiedenis van Sour Cream ook een serieuze waarschuwing voor deze tijd. Verzet de bakens, keer jezelf binnenstebuiten, red de klassieke muziek, want die is stervende.
Aan toelichtingen bij het programma deed Sour Cream niet. Het gehoor moest het zelf maar opknappen
CAS SMITHUIJSEN Reveil & revolte Walburgpers, 224 blz.