Geen tijd voor de grutto Het bedrijf gaat boven de vogel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Nederland kreeg deze zomer een tik op de vingers van de Europese Commissie: we doen onvoldoende om weidevogels en hun leefgebied te beschermen. Het is illustratief voor het geknoei met natuurbeleid.
'En de vogels dan,moeten die ook in het museum?' vraagt Pluk. 'Alleen als ze dood zijn!' gromt de parkarchitect. De torteltuin moet wijken voor een 'educatieve constructie van staal en glas' die kinderen kennis kan laten maken met de natuur zonder dat ze er vies van worden. Het verhaal van Annie M.G. Schmidt is een prachtige parabel voor de Nederlandse omgang met de natuur. Die is zo ordentelijk dat we het leven er bijkans uitgeslagen hebben.
Volgens de officiële definitie betekent biodiversiteit de variatie in genen, soorten en leefgebieden en alle interacties daartussen. Die interacties zijn belangrijk, maar voor beleidsmakers ingewikkeld om beleid op te sturen. Liever richten we ons op dingen die we kunnen tellen en meten. En dan proberen we iets levends in hokjes van het beleid te proppen in plaats van dat we beleid maken om iets te laten groeien.
In Nederland hebben we afgesproken dat we 85.000 broedparen moeten hebben om onze nationale vogel, de grutto, als soort op Europees niveau in stand te kunnen houden. Maar ondanks de inspanningen van veel boeren en natuurbeschermers daalt het aantal grutto's met vijf procent per jaar. De afgelopen vijftig jaar is de gruttostand gedaald van 125.000 naar 25.000. Ook veel andere weidevogels hebben het zwaar, soorten als de kemphaan en de watersnip zijn zelfs al bijna uit Nederland verdwenen. Deze daling wordt veroorzaakt door onwil, niet van individuele boeren, maar van de politiek. We weten wat we moeten doen maar we doen het niet.
Voor de Europese Commissiewas het reden om een inbreukprocedure te starten die Nederland ertoe moet bewegen de weidevogels en hun leefgebieden te beschermen. 85 procent van de Europese populatie grutto's broedt in Nederland, dus als wij het niet doen, doet niemand het. Het lijkt dat laatste te worden. Nog geen week nadat 'Brussel' Nederland een tik op de vingers gaf, schrapte minister Femke Wiersma (BBB) de deadline voor provincies om hun gebiedsprogramma's op orde te krijgen. De slechte waterkwaliteit, de stikstofcrisis, de aftakelende natuur, het kan kennelijk allemaal wel even wachten. Het lijkt een detail, maar de factor tijd is cruciaal. In politieke termen betekent 'het moet echt' heel iets anders dan 'het moet nu'. De vogelrichtlijn dateert al uit 1978: het moet al een tijdje 'echt'.
Door de deadline te schrappen krijgt dit kabinet niet alleen de 'vuist op tafel' uit het regeerakkoord per kerende post terug als boete uit Brussel, Wiersma geeft op deze manier ook munitie aan Greenpeace, voor hun rechtszaak tegen de staat over het falende stikstofbeleid. De komst van die gebiedsprogramma's vormde de belangrijkste verdediging van de landsadvocaat in het kortgeding. Greenpeace verloor dat kortgeding, maar voor de bodemprocedure, geagendeerd voor het einde van dit jaar, valt die verdediging weg: er is geen plan, geen fonds, geen deadline.
De vergeefse pogingen om de grutto te redden zijn illustratief voor het Nederlandse natuurbeleid. Er is relatief veel subsidie beschikbaar voor veenweidegebieden, maar in de collectieven bepalen boeren zelf waar dat geld naartoe gaat en daarbij selecteren ze niet altijd de beste vogelgebieden. En ze kiezen de maatregelen die goed passen bij hun bedrijfsvoering. Het afschieten van predatoren zoals vossen en het beschermen van nesten bijvoorbeeld, is makkelijk uitvoerbaar, zeker met behulp van vrijwilligers. Maar de maatregelen waar de vogels écht behoefte aan hebben, hoog waterpeil, laat maaien, minder (kunst)mest en pesticiden, kunnen vaak 'economisch niet uit'. Hoewel de subsidies zijn gestegen van 4,2 miljoen per jaar in 2001 naar 33,4 miljoen in 2020, daalde het aantal broedparen in die periode van zestigduizend naar dertigduizend. Je kunt nesten beschermen en predatoren schieten wat je wil, een goede vogelstand krijg je niet gedaan zonder de juiste landinrichting.
De natuurlijke verdediging van grutto's tegen predatoren is hoog water. Het zijn moerasvogels, daarom hebben ze lange poten en lange snavels. Wat wij met onze weidegronden doen, is een tafeltje-dekje maken voor vossen, katten en andere roofdieren. In de ingeklinkte bodem zijn geen wormen of langpootmuggen te vinden, dus kuikens krijgen te weinig te eten en kunnen zich nergens verschuilen. Pogingen om nesten te beschermen tegen de cyclomaaier van de boer versterken het effect. Vossen zijn niet dom; ha, bij dat stukje hoog gras met dat vlaggetje is het eten!
Een andere natuurlijke verdediging van weidevogels is massa. In een gezonde populatie kunnen tientallen vogels in de lucht een soort bokshandschoen vormen waarmee ze gezamenlijk een roofvogel de lucht uit slaan. Het helpt hierbij als er niet alleen grutto's zijn maar ook kievieten, kemphanen, wulpen, tureluurs en andere vogels. Toch gaan er stemmen op om kunstmatig grutto's uit te broeden omdat de overlevingskans dan groter is dan in het wild. Dat begint te lijken op vogels in een museum.
Sommige boeren mopperen graag over 'wensnatuur' en 'tuinieren' in het Nederlandse natuurbeleid. Daar hebben ze soms best een punt, maar het wrange is dat die kritiek nergens zo goed opgaat als bij onze boerennatuur. Bij cultuurlandschappen is het ook ingewikkeld om vast te stellen wat de 'natuurlijke' referentie is. Begin jaren tachtig telde Nederland maar liefst 125.000 broedparen. Maar dat is geen situatie om naar terug te verlangen: deze onnatuurlijk hoge stand was het gevolg van grasland dat werd omgezet naar landbouwgrond. Door de bemesting nam het aantal weidevogels aanvankelijk toe, samen met andere liefhebbers van bemeste graslanden zoals paardenbloemen, weidechampignons en reuzebovisten. Totdat er een omslagpunt kwam en er zoveel mest in de bodem ging dat ook die soorten weer verdwenen en er alleen 'grasfalt' overbleef, waarop weidevogels niet kunnen overleven.
Het is belangrijk dat we beseffen dat we dit over onszelf hebben afgeroepen. Nederland heeft ervoor gekozen zo min mogelijk te begrenzen in Natura2000-reservaten en gangbaar boerenland belangrijk te maken voor bescherming van veel soorten en leefgebieden - waaronder ook veel strikt beschermde en kwetsbare soorten. Dat het ook anders kan bewijst een land als Hongarije, waar akkerbouwers niet alleen graan verbouwen maar ook het leefgebied van beschermde vogels onderhouden en daar vanuit Natura2000 voor betaald worden.
Wat zich nu wreekt,is dat het recht, in tegenstelling tot politiek Den Haag, een geheugen heeft. De grote schok met natuur- en milieubeleid is iedere keer weer dat je verplichtingen ook na moet komen. Bij de formulering van het beleid mag Nederland misschien het braafste jongetje van de klas zijn geweest, bij de uitvoering zijn we een backbencher die tijdens elke les zit te klieren, weigert huiswerk te maken en dan meent over te mogen gaan zonder ooit ergens een voldoende voor gehaald te hebben. Niet voor niets koos emeritus hoogleraar natuurbeschermingsrecht Kees Bastmeijer 'grenzen aan geknoei' als titel voor zijn afscheidsrede. Gesjoemel met het recht is in het Nederlandse natuur- en milieubeleid geen uitzondering maar regel.
In 2015 bijvoorbeeld vierden de melkveehouders 'bevrijdingsdag' omdat het melkquotum werd afgeschaft. Het vertrouwen in zelfregulering door de sector was groot, of in ieder geval overtuigend genoeg voor de kabinetten-Rutte om de markt de vrije hand te geven. Dat resulteerde in massale uitbreidingen van stallen en koeien, maar binnen enkele maanden schoten we door het fosfaatplafond. Miljoenen aan belastinggeld waren nodig om de derogatie - de Europese uitzonderingspositie waardoor Nederlandse boeren meer mest mochten uitrijden - te behouden. Wat eerst een norm was, werd een subsidie.
Maar omdat de vereiste maatregelen niet werden genomen, is Nederland de derogatie alsnog kwijtgeraakt. En acht jaar later zitten 'ineens' de mestkelders overvol en heeft de politiek tot 1 oktober om een oplossing te verzinnen voor 28 miljard kilo poep. Dat gaat natuurlijk niet. En dat is de kunst. Als je een klein probleem niet wil oplossen, kun je het ook uitstellen tot het zo groot wordt dat het ineens onoplosbaar is.
Het is een patroon.Problemen waar wetenschappers al tientallen jaren voor waarschuwen, overvallen ons iedere keer weer 'als een donderslag bij heldere hemel', zoals boerenorganisaties als de lto het doen voorkomen. Wie geen geheugen heeft, heeft geen lerend vermogen en wie niet leert wordt iedere keer weer overvallen door 'nieuwe' inzichten of 'extra' regels. Als historisch besef ontbreekt, kun je serieuze zorgen over de toekomst weglachen door 'optimistisch' te geloven in - letterlijk - fantastische innovaties. Als vervolgens de resultaten tegenvallen en vergunningen stranden bij de rechter, 'overkomt' ons dat.
En de grutto? Zonder tijdsbesef kun je heel goed beweren dat het slecht met vogels gaat vanwege predatie - dat is immers wat jenuziet. Je hoeft je dan niet af te vragen waar die predatoren eigenlijk vandaan komen of hoe de evolutie dat gefikst heeft, al die jaren zonder dat er predatoren geschoten werden. En de boeren? Zonder geheugen kunnen zij na mestinjectie, mestvergisters, luchtwassers, tovervloeren en voersporen gewoon nieuwe innovaties als mestzakken en kunstmestvervangers voorstellen als oplossing.
Dit gebeurt er als je tijd verspeelt: beleid wordt paniekvoetbal en in een permanente staat van haast blussen we brandjes met miljarden terwijl we struikelen van incidenten en schandalen naar ziektes en plagen. De continue paniek verlamt. En verlamming dient de status quo.
Loulou Beavers / Getty Images | Grutto's zijn moerasvogels, daarom hebben ze lange poten en lange snavels