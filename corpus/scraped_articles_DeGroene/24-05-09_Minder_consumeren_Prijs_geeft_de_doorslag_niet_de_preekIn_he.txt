Minder consumeren? Prijs geeft de doorslag, niet de preek In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Het leven van een milieubewust deugmens is niet makkelijk. Terwijl iedereen tijdens de meivakantie naar zonnige oorden vliegt, moet jij het doen met een huisje in het druilerige Drenthe. Tijdens de buurtbarbecue bedank je vriendelijk voor de sappige stukken vlees en vraag je voorzichtig of er nog plek is voor jouw vegaworstjes. Met de zomer in aantocht werp je een blik in je kledingkast en zie je dat je garderobe wel een update kan gebruiken, maar dan lees je inDe Groene Amsterdammereen verhaal van Marja Pruis (pagina 48) die tot zich laat doordringen hoe vervuilend de mode-industrie is en hoe diepgeworteld ons verlangen naar méér. Ze schrijft: 'Doorbreek decycle of consumption, zoals wij, verantwoordelijke burgers, niet alleen meer van hogerhand maar ook van onszelf bewust in het leven moeten staan.'
Er zijn momenten waarop je denkt: waarom moet ik me in allerlei bochten wringen om die consumptiecyclus te doorbreken? Eigenlijk wil je ook een weekje naar Mallorca, heb je soms best trek in een biefstuk en wil je dat nieuwe paar sneakers kunnen kopen zonder schuldgevoel. Wat vooral frustreert is dat je weet dat jouw keuzes (zeg nooit 'offers'), het tij niet zullen keren. Je houdt jezelf voor dat goed voorbeeld doet volgen.Be the changeen zo. Is het geen teken van vooruitgang dat mensen zich in ieder geval verontschuldigen als ze in jouw bijzijn een vleesgerecht bestellen, of vol schaamte bekennen dat ze zijn gezwicht voor de klm-aanbieding? Ze denken er in ieder geval over na. (Vader, vergeef het hun, zelfs al weten ze wat ze doen.)
Je hebt ook helemaal geen zin om de duurzaamheidsdominee uit te hangen. Alsof jij zo heilig bent. Boekte je zelf niet onlangs een vliegreis naar New York, omdat je dat zogenaamd wel verdiend had na al die treinvakanties? Beleg je jouw broodjes niet met kaas, terwijl je weet hoe schadelijk zuivel is voor het klimaat?
Misschien behoor jij tot de groep welvarende, theoretisch geschoolde Nederlanders, die het Sociaal Cultureel Planbureau beschrijft in het onlangs verschenen rapportTussen duurzaam denken en duurzaam doen. Die groep zegt duurzaamheid belangrijk te vinden, maar dat is niet terug te zien in hun gedrag. Sterker: het zijn juist de mensen met een kleinere beurs, bij wie klimaatverandering lager op de prioriteitenlijst staat, die een kleinere ecologische voetafdruk hebben. Wie geen geld heeft voor verre reizen of nieuwe sneakers, vervuilt nu eenmaal minder. En de Tesla-rijder die uitsluitend nog biologische biefstukken koopt, overschat zijn groene levensstijl.
Een andere opvallende uitkomst uit het SCP-onderzoek: veel Nederlanders zijn niet snel bereid hun leven echt te veranderen. Kennelijk kunnen wij verantwoordelijke burgers onszelf niet beheersen, alle alarmerende klimaatrapporten ten spijt. In haar stuk verwijst Marja Pruis naar het boekStoppen met shoppenvan journalist J.B. MacKinnon: 'We zijn geen consumenten gewórden, schrijft hij, we zíjn het gewoon. We verdienen geld en we geven het uit.'
Dat geld, daar zit 'm volgens het SCP precies de sleutel om decycle of consumptionte doorbreken. We kunnen elkaar nog zo vaak vertellen hoe slecht het is om kaas te eten of nieuwe kleren te kopen, maar ons gedrag verandert pas als we het voelen in de portemonnee. Het is een ontnuchterende boodschap maar kennelijk zijn de meeste mensen bevattelijker voor een prijsprikkel dan voor een preek.
Wat zou dat het leven van de milieubewuste deugmens gemakkelijker maken. Stel je voor: dat je vrienden uit zichzelf een vakantie op Terschelling plannen, omdat een vliegticket naar Thailand onbetaalbaar is geworden. Dat de hele barbecue straks vol ligt met gemarineerde aubergines. Wat een prachtige toekomst, je ziet het al helemaal voor je! Maar dan bedenk je welke partijen aan de formatietafel zitten en besef je dat je het habijt van duurzaamheidsdominee voorlopig nog niet kunt opbergen.
Juist degenen met een kleinere beurs hebben een kleinere voetafdruk