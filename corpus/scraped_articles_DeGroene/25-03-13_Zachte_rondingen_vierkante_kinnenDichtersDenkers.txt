Zachte rondingen, vierkante kinnen Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 maart 2025
De romance novel vindt gretig aftrek. Mét dezelfde mooie bokkige (hetero)mannen en afgezaagde seksuele fantasieën, maar ook met consent. En lekker makkelijk tot je te nemen. Goed nieuws, gezien de ontlezing?
Stel je een mooie man voor.Hij is lang en gespierd, ergens in de dertig, hij heeft een stoere, ongewone naam, bijvoorbeeld Dane, Knox of Ryle. Qua uiterlijk wordt opvallend vaak het woord 'gletsjer' gebruikt, om de hoekigheid van zijn kaak of de ijzige kleur van zijn ogen te omschrijven. Dane is nurks, grofgebekt en ongeduldig. Fysiek heeft hij zichzelf niet in de hand, hij balt de vuisten om de kleinste irritatie. Het is algemeen bekend dat hij een klootzak is. Wat zijn omgeving niet weet, maar wij lezers wel al snel te weten komen, is dat zijn stugge, misantrope houding te wijten is aan een trauma uit zijn verleden. Hij had een afwezige/dode/dronken vader, waardoor hij zijn vertrouwen in mensen verloor en toevlucht zocht in tennis/gitaar/paarden/de wetenschap. Hij bindt zich dan ook nooit aan een vrouw; voor hem zijn vrouwen anonieme nachtelijke pleziertjes. Tot hij háár ontmoet...
Dit is de hedendaagseromance novel,in de Verenigde Staten al het winstgevendste fictiegenre, en ook in Nederland steeds populairder. Auteurs die hun lezers vinden via BookTok zeggen hun miljoenenverkoop te danken te hebben aan de democratische aard van het internetplatform - de macht is in handen van de lezers zelf, er wordt niet meer van bovenaf door patriarchale uitgevers bepaald wat echte literatuur is. Het schuldgevoel is definitief weg uit deguilty pleasure.
Kees 't Hart buigt zich met alle egards over de liefdesroman in zijn essayPleidooi voor pulp(2022) en hekelt de kloof tussen de wereld van de romance en de ivoren toren van de 'echte' literatuur. 'Boekwinkels, ook de betere en chiquere, zouden (...) goed zichtbare schappen met deze boeken moeten inrichten.' Feit is dat dit inmiddels het geval is; alle 'betere' boekwinkels in Nederland hebben grote stapels dampende romance op voorraad. In de jaren zeventig herkende je zo'n romannetje misschien aan de ingeoliede spierbundel op het omslag, maar nu ze tussen de andere literatuur moeten liggen zijn de omslagen opmerkelijk seksloos, met zoete, snoepkleurige poppetjes zonder gezichten erop. Laurie Gilmore, Ana Huang, Hannah Grace, Emily Henry, Ruby Dixon, Tessa Bailey, Colleen Hoover, Ali Hazelwood en Lucy Score zijn maar een fractie van de mainstream romance-auteurs, en de mainstream in de boekhandel is maar een fractie van wat er gelezen wordt. In Nederland richt LoveBooks, een imprint van Singel Uitgeverijen, zich specifiek op dit genre. Een wereld apart is romance al lang niet meer te noemen.
'Zonder deze "lectuur" zal de leescultuur langzaam verdwijnen', schrijft 't Hart. Hij vreest dat een te strenge hiërarchie de laatste lezers zal wegjagen. De vraag is met wat voor leescultuur we genoegen nemen.
Op een populaire website waar liefhebbers van het genre samenkomen, doe ik een test. Welke Book Boyfriend past het beste bij mij? Het eerste waar ik uit kan kiezen is het beroep dat mij het meest aantrekt. Ik kan kiezen tussen een atleet, een graaf, een CEO, de eigenaar van een nachtclub, of een rockster. Ik kies voor de rockster (want een creatief beroep; ik dacht nog even aan die graaf omdat die gezellig veel thuis is, maar voorzag een ingewikkelde schoonfamilie). Mijn antwoorden op de overige vragen schoppen de boel blijkbaar in de war, want uit de test komt toch de Billionaire Book Boyfriend.
'Girl, you love a book boyfriend who takes charge in the boardroom and the bedroom! You like hot heroes with big bank accounts.'
Wil ik een man met een dikke portemonnee? Ja, wij - de vrouwen die deze boeken kopen - willen dat blijkbaar. De vrouwen in de romans hebben lieve beroepen waarin hun zorgzaamheid en creativiteit goed tot hun recht komen - taartjes bakken, fotograferen, schrijven, een cafeetje runnen - maar waar ze weinig aan verdienen. De mannen verdienen flink. Ze zijn topatleet of chirurg, hebben de loterij gewonnen (echt!) of zijn onnoemelijk rijk en machtig dankzij een niet nader gespecificeerd beroep waarvoor ze een pak aan moeten.
Als romance de speeltuin is waar vrouwen hun diepste seksuele verlangens kunnen verkennen, wie ben ik dan om te oordelen? Wat dat betreft heb ik veel begrip voor de alien-romances waar vrouwen door tentakels tot een hoogtepunt worden gebracht of de maffia-romances waar vrouwen met een pistool tegen hun hoofd overmeesterd worden. Dit is transgressie; dit zijn de teksten waarnaar je moet speuren om aan je eigenaardige trekken te komen. Maar de seksuele fantasieën die worden blootgelegd in de allerpopulairste boeken zijn schokkend conventioneel.
Waar het op erotisch vlak in vergelijking met vroeger alle remmen los is - in de liefdesromans van weleer ging het nog over 'haar zachtheid' en 'het bewijs van zijn liefde', nu likt caddy Josephine inFangirl Down(2024) van Tessa Bailey zonder omhaal de anus van profgolfer Wells - is er
weinig veranderd aan de beloning voor die seksuele overgave: eeuwigdurende monogamie, een bruiloft en een kind. Terwijl Wells voor het eerst met Josephine naar bed gaat, sluit hij zijn ogen en ziet hij een beeld van haar in een trouwjurk op zijn netvlies. 'Hij wist in een ogenblik dat hij nooit meer, de rest van zijn leven, een andere vrouw zou willen neuken. Noem het intuïtie.' En ja hoor, hij vraagt haar na een week ten huwelijk, en in de epiloog wacht hij haar thuis op, tegen de gletsjervormige borstkas een baby in een draagzak gebonden.
Dat Wells op de kinderen past is een teken dat de romance met zijn tijd is meegegroeid, evenals de dialoog in bed, die bij de recente romance altijd aanwezig is: het consent-, soa- en anticonceptie-gesprek. Weet je zeker dat je dit wil? Wanneer ben je voor het laatst getest? Ik heb een spiraaltje, maak je geen zorgen. Wacht, ik doe toch even een condoom om. En hoe ongebreideld het verlangen van de man ook is, hij is eindeloos lief en teder in bed, gericht op háár orgasme, penetratie vaak uitstellend tot de tweede of derde keer dat ze het met elkaar doen.
Het contrast is opvallend. Het manbeeld dat naar voren komt in deze romans: een man is sexy als hij een agressor is, een haai in de rechtszaal of een beest op het voetbalveld, hij draait andere mannen de nek om wanneer ze verkeerd naar zijn meisje kijken. Maar hij smelt van ontroering bij de aanraking van de juiste vrouw. De tranen springen hem in de ogen bij de aanblik van haar kniekousen, de gebalde vuisten ontspannen zich, en hij wordt meteen beste vrienden met iedereen die belangrijk voor haar is.
Een man die je tegen de muur smijt nadat hij heeft gevraagd of hij je tegen de muur mag smijten: dit is transgressie zonder daadwerkelijke transgressie, de suggestie van gevaar zonder echte dreiging. Het heeft iets deprimerends dat dit de fantasie is waar vrouwen zich massaal aan verlustigen. Misschien willen ze datgene dat mannen in heteroseksuele seks hoe dan ook hebben: de ruimte om te spelen met gevaar en geweld in de comfortabele wetenschap dat ze niet écht fysiek overmeesterd zullen worden.
Zorgwekkender nog is de implicatie, die in bijna al deze boeken te vinden is, dat een arrogante en dominante man getransformeerd kan worden door liefde. Dat is een gevaarlijke leugen waar vrouwen sinds mensenheugenis in trappen. Waarom zou het in deze tijd dan ook anders zijn? Dat vraag je je af als je de zoveelste pastelkleurige roman dichtslaat waarin een vrouw zich kirrend aan de voeten van een regelrechte klootzak werpt en daarmee de kikker in een prins verandert. Waarom verwacht ik dat er iets verandert?
InEen lui letterlandbeschrijft basisschooldocent Anne Steenhoff de erbarmelijke staat van het leesonderwijs in Nederland. Er wordt gemakzuchtig omgegaan met het aanbod aan jeugdliteratuur. '"Als ze maar iets lezen" lijkt (...) de norm te zijn geworden. (...) Het kost leerkrachten minimale moeite en het lijkt alsof er iets geleerd wordt. Maar het is natuurlijk schone schijn als driekwart van die braaf lezende kinderen slechts wordt beziggehouden in plaats van uitgedaagd.' Dit gaat natuurlijk over kinderen, en niemand zal ontkennen dat zij uitgedaagd dienen te worden. Maar dat woord 'bezighouden' bleef door mijn hoofd spoken. Er wordt nogal jubelend over het grote commerciële succes van romance gedaan. Er wordt namelijk nog gelezen! Wie kritisch is op de neiging van volwassen vrouwen om in het Young Adult en New Adult-genre te blijven hangen loopt het risico de laatste mensen te schofferen die nog lezen. Terwijl het gewoon waar is: mensen lezen structureel onder hun niveau, repetitieve, voorspelbare, stilistisch kale romans, in het Engels of in slordige vertalingen waar het Engels doorheen schemert.
De voorspelbaarheid van romance is geen probleem voor de lezers, eerder een genreconventie, zoals je weet dat er in een detective een dode zal vallen. Dat ze elkaar aan het einde krijgen is tot daar aan toe, maar hóe ze elkaar krijgen wordt vaak ook al op het omslag aangekondigd, door de roman binnen een bekendetropete plaatsen (denk aan: Academic Rivals to Lovers, Grumpy/Sunshine, Pride and Prejudice Retellings, Stuck in an Elevator, Enemies to Lovers, Friends to Lovers). Als je er tien hebt gelezen, heb je ze allemaal gelezen. Ik hoef maar een Grumpy/Sunshine-roman op te pakken of er ontvouwt zich een reeks clichés voor mijn geestesoog. Dit is bezighouden. Het líjkt alleen maar of er gelezen wordt.
Vroeg in haar carrière schreef Annie M.G. Schmidt een column over het leesgedrag van haar nicht Cato, die van haar man alleen maar Rimbaud mocht lezen: 'En daar had je het! Haar hele huwelijk zat zij met handen en voeten gebonden aan zijn literair peil. Zij mocht geen gezellige romans meer lezen over zachte rondingen enerzijds en vierkante kinnen anderzijds, omdat ze niet literair waren.' Het staat mij tegen dat ik me nu bij deze Rimbaud-lezende chauvinist aansluit. Bind ik vrouwen met handen en voeten aan een door mannen bedacht literair peil? Het kan toch niet waar zijn dat literatuur met een hoofdletter L, boeken die uitdagend zijn qua stijl en vorm en symboliek en moraliteit, boeken die vragen oproepen en inzet van de lezer verlangen, het domein is van mannen? Ergens in deze redenering valt een steek, toch? Laat vrouwen lezen wat ze gezellig vinden; is dat niet een totale onderschatting van wat vrouwen interessant (zouden kunnen) vinden?
Rest de vraag of het aanbrengen van een hiërarchie in literatuur nog zin heeft nu we met zijn allen bezig zouden moeten zijn om te voorkomen dat we volledig ontlezen. Verpest je het voor de rest als je moeilijke boeken naar voren schuift in een krant of tijdschrift, ben je zuur en ouderwets als je onderscheid maakt tussen volwaardige romans en romance novels?
De Amerikaanse criticus Christian Lorentzen publiceerde in 2019 het essayLike This or Die,over de ontsnobbing van de cultuurkritiek.Let people enjoy things,laat mensen gewoon dingen leuk vinden, is het imperatief van deze tijd, beweert Lorentzen. De democratisering van de cultuurkritiek heeft ervoor gezorgd dat iedere poging een hiërarchie aan te brengen wordt gezien als op z'n minst snobistisch en op z'n ergst als een wapen in het arsenaal van de heersende machten. Het resultaat is 'poptimisme': alles wat populair is zal ook wel merites hebben, en moet dus positief besproken worden.
Het is steeds moeilijker om poptimistisch te blijven over de staat van de literatuur als romance de grote troefkaart is die moet aantonen dat mensen nog interesse hebben in geschreven tekst.
Het allereerste dat ik ooit heb geschreven als tiener ging over de Nobelprijs-winst van Bob Dylan. De golf van snobisme die toen door de kranten ging was weerzinwekkend, en ik verzette me tegen dat snobisme in het algemeen. Ik vond toen dat we God op onze blote knieën mochten danken dat mensen zich überhaupt nog interesseerden voor literatuur, in welke vorm dan ook. Nu weet ik dat niet meer zo zeker.