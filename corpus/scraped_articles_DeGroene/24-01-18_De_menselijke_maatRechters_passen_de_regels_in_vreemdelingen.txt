De menselijke maat Rechters passen de regels in vreemdelingenzaken coulanter toe

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Terwijl de regering en veel politieke partijen zich steeds harder opstellen in vreemdelingenzaken, werd de rechtspraak juist schappelijker. Over de invloed van het Europees recht, de kindertoeslagenaffaire en de zaak van Mohammed Abdulrahman.
Soepel stuurt MohammedAbdulrahman zijn autootje door de stad. Rustig stopt hij bij het zebrapad om mensen over te laten steken, waarna hij langs het grote gebouw komt waar zijn asieladvocaat kantoor houdt. 'Soms kan ik het ook niet geloven', glimlacht hij, over alle veranderingen in zijn leven. 'Ik heb weer hoop', vat hij zijn gevoel samen, terwijl hij naar zijn flatwoning in Kerkrade rijdt. Gitzwart was zijn leven toenDe Groenehem in 2020 voor het eerst sprak. Hoewel het een zonnige dag was, hield hij zijn winterjas binnen aan, als een beschermlaagje tegen alle hardheid van het bestaan.
Mohammed Salem Noor Abdulrahman was Jemen ontvlucht naar Jordanië, toen hij op 21 september 2016 hoorde dat zijn achtergebleven vrouw door een Saoedisch bombardement was gedood. Desperaat en diep in rouw besloot hij naar Europa te gaan. 'Zodat ik asiel kon aanvragen en beter voor mijn dochter kon zorgen.' Maar de omstandigheden op het Griekse eiland Chios zijn mensonterend. Abdulrahman leeft en slaapt in de open lucht. Ternauwernood overleeft hij een blindedarmontsteking, als zijn dochtertje in Jemen overlijdt aan cholera. Radeloos doet Abdulrahman een suïcidepoging. Een Griekse zorgverlener, die vreest dat hij het in Griekenland niet gaat redden, overtuigt hem door te reizen. Bijna heeft hij asiel in Nederland. Tot de ind plots met de mededeling komt dat Griekenland hem een jaar eerder, op 23 augustus 2018, een verblijfsvergunning zou hebben verleend. Abdulrahman weet van niets. Laat staan dat hij het document heeft ontvangen. De ind weigert hem echter een Nederlandse verblijfsvergunning.
Op 17 november 2020 wordt de ind door de rechtbank Den Haag in het gelijk gesteld. Abdulrahman zakt verder weg. Hij probeert enkele malen een einde aan zijn leven te maken en krijgt traumabehandeling bij de ggz en ARQ Centrum'45. Er rest hem in Nederland nog één mogelijkheid: de Afdeling bestuursrechtspraak van de Raad van State. Partijen die het niet eens zijn met een uitspraak van de rechtbank in een conflict over een besluit van de overheid, kunnen hier in hoger beroep. De hoogste algemene bestuursrechter, waar de 5084 vreemdelingenzaken in 2022 het grootste deel van de 8659 afgedane zaken vormden, geeft het finale oordeel.
Voor de vreemdelingenadvocatuur gold deze instantie echter als een vrijwel onneembaar bastion. De Raad van Satan, zo werd de Afdeling bestuursrechtspraak van de Raad van State - meestal aangeduid als de Afdeling - in die kringen jarenlang gekscherend genoemd. Het was uiterst moeilijk om hier een zaak te winnen. Bij de gewone rechtbanken lukte dat nog wel. 'Maar dan moest je hopen dat de ind niet in hoger beroep ging, want als dat wel gebeurde, was het eenuphill battlebij de Raad van State die je vrijwel altijd verloor', zegt Wil Eikelboom, asieladvocaat bij Prakken d'Oliveira en voorzitter van de Vereniging van Asieladvocaten en -Juristen Nederland (VAJN).
Ook experts en maatschappelijke organisaties uiten zware kritiek op deze tak van de rechtspraak. 'De rechter interpreteert de Vreemdelingenwet dwingender en restrictiever dan de wet is', schrijven juristen van het Centrum voor Migratierecht van de Radboud Universiteit Nijmegen in hun artikelOngezien onrecht in het vreemdelingenrechtin hetNederlands Juristenbladvan 9 april 2021. Net als bij de wet inzake kinderopvangtoeslag, stellen de experts. Vier maanden eerder is het kabinet gevallen over het schandaal dat zo veel menselijk leed heeft veroorzaakt. Binnen de rechterlijke macht komt een reflectieproces over de eigen rol in dit hartverscheurende dossier op gang. De voorzitter van de Afdeling, Bart Jan van Ettekoven, vraagt publiekelijk om het te melden als op andere terreinen eveneens sprake is van hardheid. De juristen van het Centrum voor Migratierecht zien het appèl als 'een oproep tot het signaleren van soortgelijk systeemfalen en inhoudelijk debat'.
De vreemdelingenadvocatuur reageert meteen met de bundelOngehoord: Onrecht in het Vreemdelingenrecht,die op 12 april 2021 aan parlementsleden en de Raad van State wordt gepresenteerd. Het rapport bevat zo'n vijftig casussen van schrijnende gevallen 'waarin de parallel met de toeslagenaffaire overduidelijk en schokkend is', aldus de Specialistenvereniging Migratierecht Advocaten (svma) die de bundel samen met de vajn uitbrengt. 'Ook in het vreemdelingenrecht is sprake van een ronkende wetgever die zijn overtuiging dat er links en rechts gefraudeerd en gelogen wordt door vreemdelingen, bestreden wenst te zien door een onverbiddelijke uitvoeringsorganisatie', in dit geval de ind, stellen de twee organisaties. 'En ook in het vreemdelingenrecht geeft de bestuursrechter de overheid ruim baan, met weinig oog voor zijn rol als rechtsbeschermer.' Of zoals de experts van het Centrum voor Migratierecht het verwoorden: 'Een rechterlijke macht die het bestuur de hand boven het hoofd houdt.'
De Raad van State is gevestigdin het Hofkwartier, het oudste deel van Den Haag. Het enorme gebouw grenst aan de achterzijde aan een klassieke tuin, die een doorgang heeft naar Paleis Noordeinde, het werkpaleis van de koning, de voorzitter van de Raad. Achter de statige façade van het pand waarin de hoogste bestuursrechter zetelt, gaat een opvallend modern interieur schuil. Aan een grote tafel in een van de werkkamers geeft Hanna Sevenster, staatsraad (rechter) en voorzitter van de Vreemdelingenkamer van de Raad van State, uitleg. Vroeger werden vreemdelingenzaken alleen gedaan door de rechtbanken, die uiteenlopende besluiten namen. 'Toen is besloten: er moet een hoger-beroepsinstantie komen die de lijnen in de gaten houdt', vertelt Sevenster.
Rond de millenniumwisseling kreeg de Afdeling deze taak. 'De missie was toen: trek de rechtspraaklijnen
recht, want - zonder disrespect naar de rechtbanken - het gaat alle kanten op. Breng rechtseenheid en bewaak de lijnen. Dat is goed gedaan. Binnen een aantal jaren waren de lijnen duidelijk', zegt Sevenster. Het heeft, aldus de staatsraad, in 'individuele gevallen' mogelijk nadelig uitgepakt voor vreemdelingen. 'Mensen zeiden: bij de rechtbank kreeg ik vroeger altijd gelijk en nu trekt de Raad van State het strak.' Sevenster oppert dat de klachten over de harde uitspraken met name uit die tijd stammen.
'Dat vind ik echt te ver gaan', reageert Sevenster op de kritiek van de juristen van het Centrum voor Migratierecht dat de Raad van State bij vreemdelingenzaken veelal de kant van de overheid kiest. Over het verwijt van 'systeemfalen' zegt ze: 'Dat is ook zo'n woord dat is ontleend aan de kinderopvangtoeslagenaffaire. Ik kan me daar nog iets bij voorstellen, omdat alle staatsmachten binnen het systeem - het parlement als wetgever, de rechtspraak als controleur, de belastingdienst en inspectie als uitvoerders - voor die affaire medeverantwoordelijk zijn geweest. Maar bij het vreemdelingenrecht is daar geen sprake van.' Christian Wijsman deelt haar mening. 'Het is veel te sterk uitgedrukt', aldus de rechter bij de rechtbank Oost-Brabant en voorzitter van de landelijke expertgroep vreemdelingenrecht.
Toch kwam er de afgelopen tien jaar bij de rechtspraak een proces op gang dat leidde tot verzachting van de harde lijn. 'De consensus is dat er niet slechts één oorzaak voor aan te wijzen is. Vele ontwikkelingen hebben er invloed op gehad', zegt asieladvocaat Eikelboom.
Vanaf 2006 wordt het Nederlandse vreemdelingenrecht steeds meer Europees recht - nu geldt dat voor 95 procent. Het betekent dat Nederland er niet alleen over gaat. Bij twijfel over de interpretatie van Europese richtlijnen is de Raad van State verplicht om prejudiciële vragen te stellen aan het Europees Hof van Justitie in Luxemburg. Hanna Sevenster verwijst naar een van de eerste uitspraken van het Hof op zo'n vraag in 2010 die betrekking had op de zaak-Chakroun, een Marokkaan die in Nederland woonde, maar niet voldeed aan de inkomenseis van 120 procent van het minimumloon om zijn gezin over te laten komen. Het Hof in Luxemburg oordeelde dat de Nederlandse alles-of-niets-houding niet door de beugel kon en dat rechters per casus genuanceerder moesten kijken naar de situatie van de persoon in kwestie.
Sindsdien heeft het stellen van prejudiciële vragen 'een hoge vlucht genomen', zegt Sevenster. Het gebeurt soms wel vijftien keer per jaar. 'In geen enkele zaak hoor je graag dat je het verkeerd hebt ingeschat. Maar er zijn heel weinig voorbeelden van dat wij heel hardnekkig A hebben gezegd, en het uiteindelijk B bleek te zijn. En dan nog met de beste bedoelingen.'
Ook rechters van de rechtbankenleggen, steeds vaker, prejudiciële vragen voor aan het Europees Hof van Justitie. Sommigen zijn zeer actief. 'Het is ook een manier om de Afdeling tot een andere koers te dwingen. Via de nog hogere rechter, namelijk Luxemburg', zegt Wil Eikelboom. Zulke exercities lieten ook zien waar Nederland te streng was. In de periode 2011-2020 stelden rechtbanken negen keer vragen aan het Europees Hof van Justitie omdat ze vonden dat de uitleg van de Afdeling te restrictief was, schrijft het Centrum voor Migratierecht. In zes van die negen zaken oordeelde het Hof dat dit inderdaad het geval was.
De Nederlandse rechtspraak dient gehoor te geven aan deze uitspraken. Toch gebeurde dat niet altijd. De commissie-Meijers, die de Nederlandse uitvoering van EU-recht becommentarieert, wees er na een rondetafelgesprek in de Tweede Kamer in 2021 op dat de Afdeling een uitspraak van het Hof over het belang van kinderen die wensen dat hun buitenlandse ouder bij hen mag verblijven om voor hen te zorgen, te restrictief bleef uitleggen.
Sevenster concludeert dat de uitspraken van het Europees Hof van Justitie in Luxemburg 'onmiskenbaar' veel invloed hebben gehad. 'De teneur was vaak dat bestuursrechters veel meer maatwerk moesten bieden', legt ze uit. De rechters moesten meer oog voor de zaak en de individuele omstandigheden van vreemdelingen hebben. Christian Wijsman zag wat de invoering van een Europese richtlijn kon betekenen. Hij was nog maar net rechter toen de 'integrale geloofwaardigheidsbeoordeling' in 2015 werd geïmplementeerd. 'Het brengt met zich mee dat de ind het asielrelaas integraal moet beoordelen op geloofwaardigheid. Je moet alle verklaringen in onderlinge samenhang bezien. Dat betekent dat als iemand op één onderdeel ongeloofwaardig verklaart, je de onderdelen van het verhaal die wel geloofwaardig en steekhoudend zijn niet zomaar opeens opzij kunt schuiven.' De richtlijn droeg bij aan een ontwikkeling waarbij er 'meer met een menselijke maat wordt gekeken naar wat van vreemdelingen verlangd kan worden dat zij aan bewijslast aandragen'.
Hij vervolgt: 'De lat is voor de asielzoeker misschien iets lager gelegd. Of, als je het als communicerende vaten ziet, dan ligt de lat qua motivering van het besluit voor de ind iets hoger. Het gaat net om die ene zaak waarin het dubbeltje de andere kant op kan vallen', zegt Wijsman, die de nuance benadrukt. 'Maar in hoeverre het onder aan de streep leidt tot meer vergunningverlening, durf ik niet te zeggen. Ik kan me goed voorstellen dat de meeste zaken waarin vroeger werd volstaan met een heel korte motivering, ook met een integrale geloofwaardigheidsbeoordeling zouden zijn geëindigd in een afwijzing.'
Niet alleen wetgeving enuitspraken zorgen voor verandering. De reflectie van de bestuursrechters over hun omgang met kinderopvangtoeslagenzaken heeft ook impact op andere rechtsgebieden. 'Het heeft te maken met jemindset',zegt Wijsman. 'Ik denk dat de bestuursrechter sinds de kinderopvangtoeslagenaffaire nog iets meer dan voorheen bedacht is op de mogelijkheid dat de zaak die hij of zij voorgelegd krijgt, misschien net niet in het geijkte plaatje past. Of dat het besluit van een overheidsinstantie misschien niet helemaal is wat je rechtvaardig vindt.' Bij vergaderingen van de expertgroep vreemdelingenrecht is een vast agendapunt ingevoerd: knellende zaken. 'Lopen we ergens tegenaan waarbij we denken: dit pakt wel erg onredelijk uit, daar moeten we wat mee, dan wordt dat in de expertgroep besproken', zegt Wijsman.
'De luiken gaan verder open', aldus voorzitter Bart Jan van Ettekoven van de Afdeling in een interview bij het jaarverslag 2022 van de Raad van State over de algehele situatie. De hoogste bestuursrechter heeft een team 'externe oriëntatie' en zoekt naar manieren om 'geluiden van buiten naar binnen' te halen. Hij noemt specifiek de Vreemdelingenkamer die sessies heeft gehad met de vreemdelingenadvocatuur, de ind en rechtbanken. De Afdeling staat open voor de problemen waar wetenschappers en advocaten op wijzen. De gesprekken hebben ook geleid tot concrete veranderingen. 'Bij acht knelpunten is de jurisprudentie gewijzigd en versoepeld ten gunste van de vreemdeling', stelt Van Ettekoven.
Zo dienen Nederlandse autoriteiten in zaken van vluchtelingen die gezinsverband moeten aantonen niet alleen naar documenten, maar naar het hele plaatje te kijken. Er is meer coulance bij de bewijslast van seksuele gerichtheid en geloofsovertuiging. Ook hebben rechters meer oog voor vreemdelingen die door trauma of andere problemen niet in staat zijn om hun verhaal goed te doen. Rechters kijken breder naar de situatie van vreemdelingen die kampen met medische problemen, maar terug moeten naar hun land van herkomst, terwijl de behandeling daar voor hen niet toegankelijk of onbetaalbaar is. Ook is er een soepeler benadering als het kind Nederlander is en de ouders uit een derde land toestemming vragen om in Nederland te blijven.
De veranderingen betekenen niet dat rechters geen uitspraken meer doen die hard overkomen. Sinds de val van Kabul proberen tientallen Afghanen die een werkrelatie met Nederland hadden alsnog geëvacueerd te worden. De kwestie is uitgelopen op een juridische strijd. Op
23 augustus bepaalde de rechtbank van Den Haag in de zaak van een Afghaanse bewaker die jaren in Afghanistan voor de Nederlandse defensie werkte, dat Nederland hem niet hoefde op te halen. De rechter verwees naar de strikte criteria die de regering voor evacuatie heeft opgesteld, en naar de Afdeling die in twee andere zaken al had bepaald dat levensgevaar of risico op een onmenselijke of vernederende behandeling Nederland niet verplichten om personen over te brengen. Sevenster: 'Er is helemaal geen wettelijke plicht om mensen op te halen. Het is een begunstigende regel. Het is een extra. De groep waarvan de politiek heeft gezegd dat die wel wordt opgehaald, is heel beperkt ingekaderd. Als rechter moet je je heel terughoudend opstellen in zo'n geval.'
De Raad van State doet niet alleenuitspraken over concrete asielzaken, maar heeft tevens een Afdeling advisering. Deze houdt ook de wetten en maatregelen die de regering steeds vaker invoert om ferm over te komen in het felle asieldebat, kritisch tegen het licht. Fadi Fahad, docent migratierecht bij de Vrije Universiteit, deed hier onderzoek naar, won daarmee de scriptieprijs van de Staatsrechtkring, de Nederlandse vereniging voor Staatsrecht, en publiceerde zijn bevindingen in het tijdschriftAsiel-& Migrantenrecht. Fahad wijst erop dat de Afdeling advisering sinds 2010 (het jaar waarin het eerste kabinet-Rutte aantrad) in het algemeen ruim 5500 wetgevingsadviezen uitbracht, waarvan 8,3 procent een 'zwaar dictum' kreeg: de regering wordt geadviseerd om het voorstel, tenzij ingrijpend aangepast, niet in te dienen bij de Tweede Kamer. Fahad ontdekte dat maar liefst 15 van de 108, oftewel 13,9 procent, van de migratierechtelijke wetsvoorstellen of ontwerpbesluiten dit negatieve advies kreeg. Dat is ruim anderhalf keer vaker dan in het algemeen. Bovendien bleek de regering er doorgaans niets mee te doen. Fahad: 'In de onderzochte dossiers hebben adviezen van de Afdeling op een uitzondering na niet geleid tot aanpassingen in de wettekst.'
'De politiek dwingt de regering juridisch niet haalbare wettelijke voorstellen, waar de Raad van State een negatief advies over geeft, toch door te voeren. Het heeft meer met politiek te maken dan met het algemeen belang en democratische grondrechten. En dan moet de rechter zich maar uitspreken', constateert Karen Geertsema, expert migratierecht bij het Centrum voor Migratierecht. Op 8 februari 2023 maakte de Afdeling bestuursrecht van de Raad van State korte metten met de nareisregeling, die bepaalde dat gezinsleden van statushouders niet direct, maar pas zes maanden later naar Nederland konden komen. De Afdeling bepaalde dat de nareisregeling in strijd was met de Europese en Nederlandse wet.
'Dat ze deze regeling hebben afgeschoten kon juridisch gezien niet anders. De argumenten van het kabinet sloegen nergens op. Op zich hoef je de Afdeling daar geen schouderklopje voor te geven', zegt Wil Eikelboom. 'Maar als de Afdeling het bestuur ter wille had willen zijn, had men de uitspraak kunnen uitstellen. Het is echter vrij snel door de molen gekomen.'
Wat Eikelboom ook een kentering vindt, is de uitspraak die de Raad van State deed op 6 juli 2022 over de hoorplicht waar de ind zich vaak niet aan hield. 'Nu moet de ind de vreemdeling in principe uitnodigen voor een hoorzitting als deze bezwaar maakt tegen een beslissing van de ind. Het is niet iets waar de overheid om zit te springen, want het is natuurlijk gedoe en ze kampen met personeelstekorten. Vroeger had ik zo'n uitspraak niet verwacht. Sterker nog, de Raad van State heeft het jarenlang goed gevonden dat de hoorplicht door de ind heel minimaal werd ingevuld. Maar nu niet meer. Voor nu is het een doorbraak.' In het algemeen stelt hij: 'De staat heeft bij de Raad van State een soort begunstigde positie gehad. In die zin wordt dat nu wat rechtgetrokken in het voordeel van de burger en de vreemdeling.'
'Het is niet zo dat de Raad van State opeens vreemdelingvriendelijker is', zegt Geertsema. 'Ze maken een juridische beoordeling. Ze kijken met een kritischer blik naar de rol van het bestuur, waar de burger tegenover staat. Ze stellen strengere eisen aan het bestuursorgaan, zoals de ind die een hoorplicht heeft. Ze passen de regels coulanter toe naar de burger.'
Het is dinsdag 17 oktober.In de hoge, moderne rechtszaal van de Raad van State leidt Hanna Sevenster de zitting. 'Welkom', zegt de staatsraad. Ze zal de zitting op een vriendelijke manier leiden, met hier en daar een kwinkslag. Net als haar twee collega's en de griffiers draagt ze geen toga over haar kleding. Op de publieke tribune zitten niet alleen enkele asielzoekers en hun tolken, maar ook tientallen studenten. De zitting gaat over het besluit van de staatssecretaris om vier asielzoekers - twee mannen en twee vrouwen - terug te sturen naar België, dat echter kampt met een enorm gebrek aan opvang. Duizenden asielzoekers zwerven op straat.
Voor alleenstaande mannen is zelfs een opnamestop afgekondigd, stelt Froukje Holwerda. Ze is de advocaat van een mannelijke asielzoeker die op de publieke tribune zit en een ontredderde indruk maakt. In België leefde hij op straat, was ziek en kon hij het zonder onderdak, stromend water en eten niet volhouden. De Belgische wachtlijst voor de opvang is bevroren. De noodopvang is bestemd voor families, zegt de advocaat. De daklozenopvang is alleen voor 's nachts. Ook voor vrouwen is opvang onzeker. Met rode pen maakt Sevenster aantekeningen in het dossier dat voor haar ligt, kijkt naar de advocaat en werpt een blik op de partijen en het publiek.
De Nederlandse staatssecretaris van Justitie en Veiligheid nam de asielaanvragen van de asielzoekers die uit België komen niet in behandeling, omdat hij het buurland daar verantwoordelijk voor houdt. België zou ook niet van kwade wil zijn en werken aan uitbreiding van de noodopvang. Nu is het aan de Raad van State om een oordeel te geven.
De laatste jaren zijn er veel zaken over de Dublinverordening, die bepaalt dat het land waar een vreemdeling de Europese Unie is binnengekomen verantwoordelijk is voor de asielprocedure. Nederland kan doorgereisde vluchtelingen - op basis van het interstatelijk vertrouwensbeginsel - terugsturen naar het eerste opvangland. Inmiddels zijn er in Europa enkele landen waar de situatie zo slecht is dat asielzoekers niet terug kunnen. Het geldt al vele jaren voor Griekenland. Eind 2021 nam de Afdeling bestuursrechtspraak een ander besluit dan enkele maanden eerder: de staatssecretaris mag vreemdelingen niet meer overdragen aan Malta zonder eerst zelf onderzoek te doen naar de omstandigheden. In het geval van Kroatië, Denemarken en Bulgarije besloot de Raad van State uiteindelijk dat asielzoekers wel weer teruggestuurd mogen worden.
Vorig jaar december verklaarde de Italiaanse regering asielzoekers die via Italië naar Nederland waren gereisd, simpelweg niet langer terug te nemen. Op 26 april 2023 bepaalde de Afdeling dat zij niet aan Italië overgedragen kunnen worden omdat het land onvoldoende opvangfaciliteiten heeft: 'Zonder opvang bestaat er een "reëel risico" dat zij niet kunnen voorzien in hun belangrijkste basisbehoeften, zoals onderdak, eten en stromend water. Dat is in strijd met de mensenrechten.' Eikelboom is tevreden dat de hoogste bestuursrechter 'rechtsbescherming voorop heeft gesteld, en niet heeft gekeken naar wat de marges zijn om het bestuur zo min mogelijk te ontrieven'.
De uitspraak was groot nieuws. 'De kranten staan dan vol met de staatssecretaris die helemaal niet blij is', zegt Sevenster. 'In andere gevallen zijn de asieladvocaten misschien weer boos. Het kan alle kanten opgaan. Te midden van al het politieke geweld is altijd wel iemand niet tevreden. Maar wij moeten gewoon zeggen: wat is het kader, wat verwacht het Hof van Justitie, wat zegt de wet, en dan moeten we het toepassen op het geval. Wat de uitkomst ook is, je moet als rechter tegen het commentaar kunnen.'
Hoe verliep de zaak van Abdulrahman?Op 28 januari 2021 deed de Afdeling bestuursrecht van de Raad van State uitspraak. De staatsraden wezen op zijn zware psychische problemen, zoals depressieve klachten, problemen bij rouwverwerking, auditieve hallucinaties en het feit dat hij in 2019 tweemaal probeerde een einde aan zijn leven te maken. Ook het Bureau Medische Advisering van de ind had geconcludeerd dat zonder behandeling zijn klachten toenemen. De Afdeling besloot dat de ind maar moest uitleggen waarom de bijzonder kwetsbare Mohammed straks in Griekenland niet terecht zou komen 'in een toestand van zeer verregaande materiële deprivatie'. In een andere zaak had het Europees Hof van Justitie in Luxemburg gesteld dat dit een reden kan zijn om een vreemdeling niet over te dragen aan een andere EU-lidstaat waar deze persoon een asielvergunning heeft. De uitspraak was een overwinning voor Abdulrahman. 'Het is voor het eerst in zeven jaar dat ik goed nieuws krijg', appte hij. Al betekende het niet meteen een verblijfsvergunning. De ind was weer aan zet.
Terwijl de regering en veelpolitieke partijen zich in het vreemdelingendossier harder opstellen, is de rechtspraak juist coulanter geworden. Even is Hanna Sevenster stil. Ze bevestigt dat er meer maatwerk is, waarbij 'iets meer' wordt gekeken naar de individuele omstandigheden en 'iets meer' rekening wordt gehouden met bewijsproblemen die een vreemdeling kan hebben. 'Maar het zijn allemaal nuanceringen', benadrukt ze. Wil Eikelboom: 'Het voelt als een meer gelijk speelveld, en dat is wel prettiger spelen.'
Inmiddels krijgt de Afdeling bestuursrechtspraak 'een ruime voldoende' van Karen Geertsema. De expert constateert een kritischer houding naar de overheid, meer bewustwording over burgeronvriendelijkheid en meer aandacht voor de problemen van asielzoekers. In uitspraken ziet ze een 'minder restrictieve uitleg' van het EU-recht. Al zijn er nog vele verbeterpunten. Bovendien 'blijft alertheid geboden' want 'het systeem van rechtsbescherming is kwetsbaar'.
Een uitspraak van rechters heeft in vreemdelingenzaken, net als op andere gebieden, grote gevolgen voor het individu. Op de vraag hoe ernstig het is dat een vreemdeling voorheen geen asiel kreeg, maar dat naar huidige maatstaven wel zou hebben gehad, antwoordt Sevenster: 'Het is toch aan anderen om daar een opinie over te vormen. Want als rechter doe je je best om het recht zo goed mogelijk toe te passen, waar het ook op uitdraait. Je moet je rug rechthouden en naar eer en geweten doen wat het recht op dat moment voorschrijft.' Kan er nog wat aan verloren zaken gedaan worden? 'Bij mensen die de dupe zijn geworden van het feit dat we de ind of rechtbank gelijk hebben gegeven kan gekeken worden of die alsnog volgens het huidige recht in aanmerking komen voor een vergunning. Maar het kan ook gaan over mensen die al weg zijn', erkent ze.
Zijn excuses niet op z'n plaats? 'Nee', zegt Sevenster. 'Naar de stand van het recht toen was onze rechtspraak volkomen begrijpelijk.' De Afdeling bestuursrechtspraak maakte in november 2021 wel excuses bij de kinderopvangtoeslagenaffaire. 'Toen hebben we ook niet gezegd dat we het vanaf de start verkeerd hebben gedaan. Maar we hebben wel te lang gewacht met terugdraaien van de strenge lijn toen er signalen kwamen.'
Ze ziet nu een nieuw dilemma voor de Afdeling bestuursrechtspraak van de Raad van State die ook als taak heeft eenheid te behouden. 'Als je te veel maatwerk biedt en elke zaak anders uitpakt, krijg je heel gauw het risico van rechtsongelijkheid en willekeur.' Nu wordt het de uitdaging om te zorgen dat er 'een duidelijke hoofdlijn' blijft. 'Daar zijn we ons wel heel erg van bewust.'
Na de uitspraak van de Raad van Statenam de ind nog eens alle tijd om te kijken naar de zaak van Abdulrahman. Zijn advocaat Erwin van de Glind zag hoe zijn cliënt leed. Op een zomerse dag in 2021 was het genoeg. Van de Glind pakte de telefoon om de ind te vragen hoe het zat, en hoorde dat de dienst net een besluit had genomen. Toen de advocaat het goede nieuws aan Abdulrahman vertelde, kon hij het niet geloven. Pas toen Abdulrahman een paar dagen later de bevestiging zwart-op-wit zag, wist hij dat het waar was. Hij kon in Nederland blijven. Zijn grote nachtmerrie, teruggestuurd worden naar Griekenland, was voorbij. Abdulrahmans leven kreeg vleugels.
'Ik hou van dit huis', zegt hij als hij de deur van zijn appartement in Kerkrade opent. In de woonkamer staan een crèmekleurige bank, een eettafel en een zwarte buffetkast met daarin een enorm tv-scherm. Aan de muur hangen foto's van zijn moeder, vader en broer. Met zijn verblijfsvergunning in handen had Abdulrahman meteen werk in restaurant Steakhouse Eldorado in Heerlen, waar hij opklom tot kok. 'Toen ik mijn papieren kreeg, kon ik mijn familie helpen', vertelt hij opgetogen. Hij spaarde geld en wist zijn moeder en zus die nog in Jemen woonden binnen enkele maanden naar een veilige plek in de regio te brengen. Vrienden en bekenden zamelden geld in voor een vliegticket zodat hij hen kon opzoeken. Na acht desperate jaren omhelsde hij eindelijk zijn moeder en zus.
Het succes bleef komen. In één keer haalde hij zijn rijbewijs. Hij slaagde al voor twee inburgeringstentamens. 'Ik heb geen therapie meer nodig', vertelt hij. 'Ook zie ik nu hoezeer ik al die tijd door mensen ben geholpen. Ik wil hen heel graag voor alles bedanken. Zij waren als een leger dat mij tijdens die moeilijke periode hielp.'
Vanuit de keuken klinkt een zachte stem. Het is zijn minderjarige neefje, dat dit jaar te voet door vele landen de helse tocht naar Nederland maakte. 'Ik beschouw hem als mijn zoon', zegt Abdulrahman. 'Ik kan nu zelf mensen helpen. Wie had dat ooit gedacht. Ik geloof nu dat elke dag beter is dan de vorige. Ik heb vertrouwen dat het goed komt.'