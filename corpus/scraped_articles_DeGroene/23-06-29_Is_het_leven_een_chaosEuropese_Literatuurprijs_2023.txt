Is het leven een chaos? Europese Literatuurprijs 2023

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Het heeft niet al te veel zinOorlog en oorlog,dit eigenaardige boek dat in 1999 in het Hongaars verscheen, helemaal samen te vatten. De schrijver, László Krasznahorkai, deed niet erg zijn best om lezers in een samenvattingsmodus te krijgen, ik bedoel ze uit te nodigen mee te gaan in een realistische setting, met schurken en lieverds, met gebeurtenissen die min of meer van a tot z verlopen en met een plot waarin op de laatste bladzijde alles ineens duidelijk wordt.
Meeleven is bij hem toegestaan, maar het is geen plicht, al vermaakte ik me prima met de opgewonden vertelstem van de Hongaarse zeer lelijke en zeer onhandige archiefgeleerde Korin die een manuscript ontdekt, daar enthousiast over wordt en ineens naar Amerika (New York!) vertrekt om er zelfmoord te plegen, niet dan nadat hij dit manuscript heeft overgetypt en op internet heeft verspreid.
De beer is los, zal ik maar zeggen, die zelfmoord komt er niet van, de roman eindigt in een museum in Schaffhausen bij de bezichtiging van werken van Mario Merz, maar ook dat gaat niet door. Zo'n roman dus. Ga zelf maar lezen en laat je van alles door Korin over dat manuscript wijsmaken, want daar gaat het allemaal om. Korin struikelt zo ongeveer over zijn woorden om de lezer er enthousiast voor te krijgen, we moeten het allemaal lezen, ja, dat moet, al is het volgens hem wel bijzonder geheimzinnig geformuleerd.
Korin valt iedereen in de roman lastig met de inhoud van het manuscript, te pas en te onpas vertelt hij het manuscript na aan wie het maar wil horen (of niet). Dus enige informatie krijgen we wel. Het gaat om de wederwaardigheden van vier mannen die als een soort tijdreizigers dwars door de geschiedenis reizen. We zijn in het antieke Rome, in Genua, bij de Muur van Hadrianus en het laatste hoofdstuk belooft alles uit te leggen. Nee dus. De wereld is een chaos, dat staat er vooral in, overal is duisternis, niets kan ons nog redden, alles is een grote jammerklacht, dood gaan we allemaal en redding is er niet.
Korin voelt zich verplicht dit er keer op keer bij zijn toehoorders in te peperen, ze vragen zich regelmatig af wanneer hij nu eindelijk eens zijn kop houdt. Ik ook trouwens. Ik vond dit geestig, al kreeg ik wel het idee dat Korin (en Krasznahorkai) dit ondergangsgeouwehoer dat je het hele boek tegemoet walmt - geen cliché blijft ongebruikt - in zijn hart erg serieus neemt. Gaan we allemaal dood? Is het leven een chaos? Is New York een nare stad? Meen je dat nou? Ik weet niet of de romankunst erbij gebaat is dit soort geklaag keer op keer zo expliciet en zo drammerig in te zetten, dat weten we nu wel, maar gelukkig biedt de schrijver ook tegenwicht via banale en komische tussenscènes.
Volgens Korin lost het manuscript in ieder geval alle levensraadsels op, wie het gelezen heeft is weliswaar niet gered, maar kan toch enig licht in de duisternis zien schijnen. Ik zat tegen beter weten in te hopen op een bijlage waarin dit verbijsterende manuscript in extenso was weergegeven, zo ben ik wel, maar daar piekerde de schrijver niet over. De roman heeft dus iets weg van de mop over de matrozen die naar Parijs gingen, met als clou dat ze niet gingen. Ik heb daar begrip voor, dit is precies de kern van de opzet, maar toch bleef het mijn waardering voor dit boek enigszins in de weg zitten.
Zelf droom ik al jaren over een roman die bestaat uit een notenapparaat bij een niet afgedrukt wetenschappelijk werk, maar dat werk moet er dan toch bij, niks aan te doen. Ik glimlachte er dus om. Krasznahorkai slaagde er toch maar mooi in me bij de les te houden. Het ging hem duidelijk om de vertelwijze, de toon en de onverbiddelijke stroom van woorden en vertellingen die als grote brokken vertelkunst op je afkomen. Ieder apart hoofdstukje telt één zin, die soms meer dan drie pagina's lang is, waarin Korin zijn armzalige pogingen het manuscript aan de man te brengen uitserveert. Voortreffelijke schrijfkunst is het, vertaalster Mari Alföldy maakte van die uitwaaierende zinnen ware kunststukjes, het taalplezier spat er bij haar en de schrijver van af. Ik las er af en toe eentje hardop voor, niks mis mee, het liep, stroomde, golfde, wiebelde, schuurde en maakte me gelukkig.
Citeren is lastig, omdat de zinnen zo lang zijn. Een fragmentje. Korin krijgt op het vliegveld van New York zomaar klappen van iemand: '(...) de klap had hem namelijk exact in zijn maag getroffen, want die jongen had kennelijk puur voor de lol, ja, dat moest er gebeurd zijn, zomaar willekeurig iemand uitgekozen in de drukte van de aankomende passagiers, en was met opgetrokken wenkbrauwen vriendelijke intenties veinzend op hem afgelopen, maar had hem alleen een stomp in de maag gegeven, zonder hem iets te zeggen, hij zei niets vrolijks en vriendelijks, niets van herkenning, niets van oude makker, alleen bam, een enorme dreun (...)' Zonder deze fijnzinnige schrijfkunst was dat gejammer en gezeur over de wereld als tranendal niet te harden geweest, maar nu bleef ik wakker.
Toehoorders vragen zich af wanneer hij nu eindelijk eens zijn kop houdt
Isabella De Maddalena / Opale / Lumen | László Krasznahorkai in 2022 - voortreffelijke schrijfkunst is het LÁSZLÓ KRASZNAHORKAI Oorlog en oorlog Vertaald door Mari Alföldy. Wereldbibliotheek, 332 blz.