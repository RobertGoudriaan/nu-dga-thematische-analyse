Ideoloog versus kunstenaar Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Hoewel James Baldwin de relatie tussen zwart en wit in de VS betitelde als 'een huwelijk', biedt zijn romanAnother Country(1961) een sombere kijk op raciaal gemengde liefde.
In de late zomer van 1961stond James Baldwin opeens voor de deur van zijn Turkse vriend Engin Cezzar in Istanbul. Er was een feestje aan de gang. Opgewonden introduceerde Cezzar hem bij de kunstenaars en intellectuelen die zich bij hem thuis hadden verzameld: 'Jimmy Baldwin! De beroemde zwarte Amerikaanse schrijver!' Baldwin viel met zijn neus in de boter; niet veel later viel hij in slaap op de schoot van een actrice.
Baldwin was in slechten doen, zou Cezzar, een acteur die in New York met hem had gewerkt, zich later herinneren. Hij was uitgeput, in miserabele gezondheid, en in zijn gebutste koffer zat het manuscript van een lijvige, ambitieuze roman die hem op de rand van zelfmoord had gebracht. Hij hoopte in Istanbul vriendschap te vinden en gemoedsrust. Baldwin zei het met een dramatische uitdrukking die hij vaker gebruikte: hij moest gered worden. En wat vooral moest worden gered was de roman waarin hij was vastgelopen, waarin de personages maar niet tot leven kwamen, alsof ze hem niet vertrouwden.
Zijn roman had hem vergezeld op verschillende reizen. Hij was eraan begonnen te schrijven in Greenwich Village, de bruisende New Yorkse kunstenaarsbuurt waar hij was gaan wonen toen hij het Harlem van zijn kindertijd verliet. De roman was meegegaan naar Parijs, waar hij in 1948 naar vertrok, weg van het racistische Amerika, waar jonge zwarte mannen in zijn ogen ofwel in de gevangenis belandden of verslaafd raakten, en niet zelden allebei, en waar de kerk de enige ontsnappingsroute leek. In Parijs rondde hijGo Tell It on the Mountainaf, een zwaar op zijn eigen jeugd leunende coming of age-roman; ook aan dit boek had hij lang gewerkt, zeker tien jaar.
Toen hij in 1957 terugkeerde naar de Verenigde Staten zat de roman in wording in zijn bagage. Maar het lukte dus pas in IstanbulAnother Country,want om die roman ging het, zijn derde, af te ronden. 'Istanbul, 10 december 1961', staat er pront onder het laatste hoofdstuk, een aanduiding van plaats en tijd die Baldwin bij ander werk achterwege liet.
Another Countryverhaalt over een vriendengroep in het New York van de late jaren vijftig. Het is een koortsachtige roman, waarin Baldwin de wervelende maar tegelijk ook vernietigende stad oproept: de rokerige bars, de jazzcafés, de te kleine en aftandse huurappartementen en het nachtelijke Harlem, de vunzige maar ook zo aantrekkelijke onderbuik van New York, waar het leven gevaarlijker en intenser is dan elders. Hij beschrijft de ambities van de vrienden, hun vriendschapsbanden en vooral hun liefdesbetrekkingen. En die laatste zijn controversieel, althans voor de tijd waarin hij het boek schreef. Het gaat over hoererij, overspel, homoseksuele liefde, biseksualiteit en liefde tussen wit en zwart.
Was het aanraken van taboes de reden dat Baldwin zo met deze roman worstelde? Zijn debuutromanGo Tell It on the Mountainwas een beproeving, maar dreef hem niet tot een zelfmoordpoging.Giovanni's Room,zijn tweede roman die in 1956 verscheen, handelde ook over een homoseksuele liefdesgeschiedenis maar kwam betrekkelijk eenvoudig tot stand. Misschien had het geploeter te maken met het autobiografische gehalte van zijn debuut enAnother Country. OverGiovanni's Roomzei Baldwin dat hij zijn indrukken van Parijs erin had verwerkt, maar dat het niet over zijn eigen leven ging. InAnother Countryhad hij, aldus latere biografen, zichzelf over ten minste drie van de personages verdeeld: een wanhopige zwarte drummer, een tobbende schrijver en een homoseksuele acteur die na een paar jaar Frankrijk weer teruggaat naar Amerika, de laatste twee wit.
Het eerste deel van de roman, die in de derde persoon is geschreven, maar dicht op de huid van de personages, begint met Rufus Scott, de zwarte jazzdrummer. Hij wordt meteen geïntroduceerd als volstrekt eenzaam - 'en te gronde gaande aan die eenzaamheid was hij een deeltje van de ongekende massa'. Hij krijgt een relatie met een meisje uit dedeep Southen hij behandelt haar meer dan honds: seksueel is hij bruut en gewelddadig en hij slaat haar. Zijn vrienden vinden het pijnlijk als ze over zijn gedrag horen, en ze begrijpen het niet: Rufus, die ze als zo lief en vriendelijk kennen. Zijn beste vriend Vivaldo, de schrijver, grijpt in. 'Ik probeer je niet je meisje afhandig te maken', probeert hij Rufus gerust te stellen, waarop die zegt: 'Ik denk dat je haar niet goed genoeg voor jezelf vindt.' 'O, verrek toch. Je vindt haar niet goed genoeg voorjou',reageert Vivaldo. Nee, zegt het meisje, 'jullie hebben het alle twee bij het verkeerde eind. Rufus vindt zich niet goed genoeg voormij'.
Het is een echo van de ruzies tussen Rufus en het meisje die telkens op geweld uitdraaien. 'Er steekt niets verkeerds in om een kleurling te zijn', houdt zij hem voor tijdens zijn woedeaanvallen, of iets in de trant van 'mensen zijn mensen'. Het helpt niet, het brengt hem geen rust, zijn blik, schrijft Baldwin, 'scheen haar te beschuldigen van onwetendheid en onverschilligheid'. De uit de hand gelopen relatie versnelt de ondergang; een maand nadat Vivaldo het meisje bij hem heeft weggehaald springt Rufus van de hoge Washington Bridge.
Meer dan homoseksuele liefde, die beschimpt wordt, maar waar de personages zich aan kunnen laven en die iets vanzelfsprekends heeft als ze voorbij kunnen gaan aan de 'verschrikkelijke namen' die de mensen ervoor reserveren, meer dan homoseksualiteit roept de raciaal gemengde liefde een agressie op die haar schier onmogelijk maakt. Rufus ziet de sociale beladenheid van zijn relatie in de blikken van voorbijgangers als hij met het meisje op straat loopt, hij hoort het in de opmerkingen die naar ze worden gesist. Als Vivaldo na de dood van Rufus een relatie met diens zus Ida krijgt, ervaren ze het ook. 'Ze was zeer, zeer donker, ze was mooi; en hij was trots naast haar te lopen, naïef trots, op die stralende, openlijke, mannelijke manier. Maar de ogen die zij passeerden, beschuldigden hem jaloers, dat zijn verovering uit een achterbuurt stamde. Blanke mannen bekeken haar en keken daarna naar hem. Ze bekeken haar, als was ze geen haar beter hoewel toch wellustiger en zeldzamer dan een hoer. En daarna zochten de ogen van de mannen de zijne, hem een smerige medeplichtigheid aanbiedend.'
Baldwin schreef aanAnother Countryin de jaren vijftig, toen de burgerrechtenbeweging doorbrak, en hij was daar een belangrijke stem in. In de essays die hij voor een voornamelijk wit lezerspubliek schreef, wees hij op de onrechtvaardigheid van de zwarte ervaring, maar hij deed dat op een milde manier. In Parijs had hij ervaren hoe Amerikaans hij was: hij voelde zich meer verwant met de witte Amerikanen die hij er ontmoette dan met de zwarte Afrikanen uit de Franse koloniën. Wit en zwart in de VS waren familie, betoogde hij, ze hadden'a blood relationship, perhaps the most profound reality of the American experience'. Hij volgde Martin Luther King, die betoogde dat niet haat maar liefde het beste medicijn was tegen racisme. Baldwin had ook gezien hoe haat zijn vader naar de grens van de waanzin had gedreven.
In zijn essaybundelNobody Knows My Nameuit 1961 legde Baldwin de verantwoordelijkheid voor het zogenaamde'Negro problem'bij de witte Amerikanen, en benoemde hij racisme als een pathologie, maar tegelijkertijd bood hij zijn lezers de mogelijkheid tot verlossing. Hij ging zelfs zo ver de relatie tussen wit en zwart in de VS als 'een huwelijk' te betitelen. En in dezelfde tijd schreef hij aanAnother Country.
Het kan haast niet anders of Baldwins gevecht met zijn roman had te maken met zijn rol als voorvechter van de zwarte emancipatie. De redelijke pleitbezorger van zwarte rechten moest wel botsen met de romanschrijver die de woedende onderstromen probeerde te vangen. De ideoloog moest wel botsen met de kunstenaar. Een huwelijk? InAnother Countryis liefde, en eigenlijk ook vriendschap, tussen zwart en wit in het geleefde leven vrijwel ondoenlijk. InAnother Countrydraait het juist om de woede, en die is overtuigender dan de personages, die in zekere zin zetstukken zijn.
Rufus gaat ten onder aan zijn woede, die een reactie is op de haat waar hij van jongs af aan het mikpunt van is. De haat is bij hem naar binnen geslagen, hij heeft de onderdrukking geïnternaliseerd - een inzicht dat Baldwin ook in zijn essays behandelt. Zijn zelfmoord is een grote schok voor zijn vrienden en in het vervolg van de roman proberen ze ermee in het reine te komen. Vivaldo, die zichzelf vrijzinnig en revolutionair vindt in de manier waarop hij 'de gloed van razernij' in het zwarte Harlem zoekt en affaires heeft met zwarte meisjes, beseft dat zijn ruimdenkendheid niets te betekenen heeft. Zeker niet voor zijn zwarte vrienden. Het geldt ook voor de andere witte vrienden; hun vrijzinnigheid is oppervlakkig; ze zijn niet werkelijk geïnteresseerd in de zwarte ervaring. En omgekeerd geven de zwarte personages niet echt inzicht in hun gevoelens. Zoals Baldwin Vivaldo laat denken: '... hij had volgehouden dat hij en Rufus gelijken waren. Zij waren vrienden, zij stonden ver boven zoiets banaals en afgezaagds als huidskleur. (...) Nou, misschien waren ze bang geweest dat, wanneer ze te diep in elkaar gekeken hadden, zij beiden tot de ontdekking zouden zijn gekomen - (...) Ze zouden beiden een diepe afgrond ontdekt hebben.'
Het is Ida, de zus van Rufus, die de woede het best verwoordt en het Vivaldo voor de voeten werpt: waarom wist hij niet wat Rufus van plan was? Waarom wist hij niet dat hij stierf? Zij wist het wel. Ze verwijt hem wat Rufus zijn vriendin uit het Zuiden verweet: onwetendheid en onverschilligheid. Zij weet, spuwt ze hem vol haat in het gezicht, hoe witten zwarten behandelen: als iets 'om hun pik aan af te vegen'.
Het is een zwartgallige kijk op de liefde tussen zwart en wit die Baldwin schetst. Ook in de andere liefdesrelaties in de roman zitten zijn personages gevangen in het beeld dat zij van hun geliefde hebben, en daarmee zitten ze ook opgesloten in zichzelf; hun liefde is au fond egocentrisch. De uitzondering is Eric, de acteur, die met veel van de vrienden liefdesbetrekkingen heeft gehad: met Rufus, voordat hij naar Frankrijk afreisde, en terug in New York met een vriendin, die zich steeds eenzamer voelt in haar huwelijk, en uiteindelijk met Vivaldo. Eric heeft het vermogen de liefde te bedrijven en niets te verlangen, de ander niet te stollen in een beeld. Hij geneest zijn geliefden van hun pijn en laat zien dat het kan, geven zonder meteen ook te willen nemen.
Mario Jorrin / Michael Ochs / Getty Images | James Baldwins Another Country gaat over een vriendengroep in New York in de jaren vijftig