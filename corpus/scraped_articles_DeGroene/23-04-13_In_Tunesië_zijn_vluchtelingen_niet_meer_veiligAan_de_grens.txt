In Tunesië zijn vluchtelingen niet meer veilig Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 april 2023
Tunis -De Algerijnse politiek activiste Amira Bouraoui wist begin februari via de Franse ambassade in Tunis naar Parijs te ontkomen. Het deed de toch al broze FransAlgerijnse relatie geen goed, de Algerijnse ambassadeur in Parijs werd tijdelijk teruggeroepen. Mede-opposant Zakaria Hannache (35) vluchtte naar Tunis en kreeg in november de status van politiek vluchteling, maar lijkt minder gelukkig.
De Algerijnse medeoprichter van Hirak, de pacifistische volksbeweging die drie jaar geleden een eind maakte aan de regering-Bouteflika, kreeg vorig jaar door de Algerijnse online-krantMaghreb Emergenteen geldprijs toegekend voor zijn documentatie van het aantal arrestaties en politieke gevangenen in Algerije. Vervolgens werd hij gearresteerd op verdenking van 'propaganda voor terreurdaden', 'ondermijning van de nationale eenheid' en 'het ontvangen van fondsen van een binnen- of buitenlandse instelling'. De mensenrechtenactivist werd ondervraagd, na een drie weken durende hongerstaking kwam hij op borgtocht vrij en vluchtte in augustus na bedreigingen via internet naar Tunis.
Niet de veiligste plek, getuige de recente arrestaties onder de Tunesische oppositie en het recente bevel van president Saied aan de ruim twintigduizend migranten uit sub-Sahara-landen het land te verlaten. Een volksgericht volgde. Ruim tweeduizend migranten namen de afgelopen week de wijk naar Italië waarbij na een schipbreuk zeker dertig slachtoffers vielen.
Begin maart is Hannache in Algerije veroordeeld tot drie jaar gevangenisstraf. Sinds de oproep om voor de rechtbank te verschijnen, wordt hij gezocht door de Tunesische antiterreurbrigade en houdt hij zich schuil. Officieel levert Tunesië geen politiek vluchtelingen uit, toch werd oppositiegenoot Slimane Bouhafs eerder vanuit Tunis ontvoerd en in Algerije gevangengezet.
Hannache wil naar Frankrijk, maar heeft anders dan zijn landgenote Bouraoui niet ook de Franse nationaliteit. Hij liet viaLe Mondeeen noodkreet uitgaan: 'Het nieuwe Algerije', zoals president Tebboune na zijn verkiezingsoverwinning in december 2019 beloofde, is 'tot begraafplaats van de vrijheid verworden'. De Franse regering heeft niet gereageerd, beducht voor de kritiek van politiek rechts en extreem-rechts tijdens de aanstaande parlementaire debatten over de nieuwe immigratiewet en het voornemen om duizenden illegalen te legaliseren.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 708