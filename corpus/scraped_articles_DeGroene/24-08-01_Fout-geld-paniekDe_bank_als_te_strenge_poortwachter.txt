Fout-geld-paniek De bank als (te) strenge poortwachter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Banken waken van oudsher over ons geld, maar uit angst voor justitie bemoeien ze zich ook steeds meer met wat klanten precies doen met hun euro's. Wapens voor Oekraïne? Mag niet.
Als hij begin dit jaarbesluit geld te doneren aan Oekraïne, maakt Bob (achternaam bekend bij de redactie) twee bedragen over. Het eerste is voor hulp aan de noodlijdende bevolking. Met het andere wil de Arnhemmer een piepklein steentje bijdragen aan het stuiten van de Russische opmars. Om er zeker van te zijn dat het geld op de juiste plek aankomt, zoekt hij informatie op via de Europese Commissie. 'Hulp aan Oekraïners: zo kunt u doneren en helpen', staat er boven aan de internetpagina. Daaronder wordt doorverwezen naar de officiële website van de Oekraïense regering die een rekeningnummer bij Deutsche Bank vermeldt. Bob doneert dertig euro aan het Armed Forces of Ukraine Support Fund, de Oekraïense strijdkrachten.
De humanitaire gift wordt door zijn bank, asn, zonder problemen verwerkt. Maar tot zijn verrassing ontdekt hij dat de overboeking naar het leger is tegengehouden. 'Bij de ASN Bank nemen wij onze maatschappelijke verantwoordelijkheid als poortwachter van een integere financiële sector serieus', leest hij diezelfde dag nog in een e-mail afkomstig van het Competence Center Klantintegriteit. 'Omdat transacties naar organisaties die zich inzetten voor het financieren van de militaire strijd een zeer hoog risico op het overtreden van sanctieregelgeving met zich meebrengen, kunnen wij deze transactie helaas niet uitvoeren.'
Dat is niet alleen het beleid van de zichzelf als duurzaam en verantwoord presenterende asn. Ook de andere merken van moederconcern Volksbank - sns en RegioBank - lijken deze lijn te volgen. 'Omdat bepaalde landen een verhoogd risico op het overtreden van sanctieregelgeving met zich meebrengen, hanteert de Volksbank aanvullend beleid naast de externe sanctiemaatregelen', heet het in een document van eind 2023. Het gaat om 'directe of indirecte transacties van en naar' onder meer Iran, Rusland en de Oost-Oekraïense regio's Donetsk, Cherson, Loehansk en Zaporizja. Die gebieden zijn voor een groot deel bezet door de Russen.
Dat de Volksbank niet alleen betalingen aan pro-Russische opstandelingen tegenhoudt, maar ook geld bestemd voor het Oekraïense leger, is op zijn zachtst gezegd vreemd. Sinds de invasie op 24 februari 2022 heeft de Nederlandse regering Oekraïne voorzien van wapens ter waarde van meer dan een miljard euro. Van munitie en pantservoertuigen tot complete F16-gevechtsvliegtuigen. Daar betaalt iedere Nederlander aan mee. Waarom zou diezelfde burger dan niet op eigen initiatief een paar tientjes extra mogen geven?
Om dat te begrijpenmoeten we terug naar 2018. In dat jaar treft het Openbaar Ministerie een recordschikking met ing. Financiële instellingen zijn wettelijk verplicht in de gaten te houden of hun klanten hun diensten niet misbruiken om crimineel geld wit te wassen, terroristische organisaties te financieren of sancties tegen vijandige regimes te omzeilen. De grootste bank van Nederland heeft deze controles verwaarloosd. Nu moet ING 775 miljoen euro betalen. ceo Ralph Hamers gaat in eerste instantie vrijuit, maar wordt later op last van de rechter alsnog onderzocht. Of hij daadwerkelijk vervolgd wordt, is tot op de dag van vandaag onduidelijk.
Het blijft niet bij ing. In 2021 is het concurrent ABN Amro die moet boeten voor ernstige tekortkomingen in de strijd tegen witwassen. De schade voor de staatsbank bedraagt bijna een half miljard euro. Ook wordt de rol van de voormalige bestuurders Gerrit Zalm, Kees van Dijkhuizen, Joop Wijn en Chris Vogelzang tegen het licht gehouden. Een jaar later is de Rabobank aan de beurt. Het Openbaar Ministerie laat weten strafrechtelijk onderzoek te doen naar 'Rabobanks rol als poortwachter ten aanzien van het bestrijden van witwassen en terrorismefinanciering'. Sindsdien is ook de Volksbank op de vingers getikt, in dit geval door toezichthouder De Nederlandsche Bank (DNB).
Logisch dus dat de schrik er goed in zit. Om nieuwe boetes en strafzaken te voorkomen, maken bij de banken inmiddels zo'n dertienduizend mensen jacht op fout geld. Zij zijn betrokken bij het monitoren van het betalingsverkeer of trekken de antecedenten na van klanten. Indien nodig, doen ze navraag: waar komt uw vermogen vandaan? Wat is de bedoeling van deze betaling aan een cryptobeurs? Waarom stort uw bedrijf zoveel cash geld op de zakelijke rekening?
Het resultaat is een explosie van als 'ongebruikelijk' aangemerkte transacties. De hiervoor verantwoordelijke Financial Intelligence Unit ontvangt in 2023 maar liefst 2,3 miljoen van zulke meldingen van de banken. Ruim 180.000 overschrijvingen krijgen het predicaat 'verdacht'. In Duitsland en België zijn dat er veel minder. Of de Nederlandse aanpak effectief is, wordt dan ook betwijfeld. Meestal is het vals alarm. De opsporingsdiensten gaan slechts met een piepkleine fractie van alle meldingen aan de slag. Zoals een bankier zijn werk beschreef: 'We zoeken continu naar die speld in de hooiberg.'
Bang als ze zijn voor nieuwe straffenen negatieve publiciteit nemen financiële instellingen steeds vaker het zekere voor het onzekere. Het verklaart wellicht waarom de Volksbank particuliere donaties aan het Oekraïense leger tegenhoudt, terwijl de andere grote banken ze gewoon doorlaten. Dat blijkt uit onderzoek vanDe Groene Amsterdammer. asn blokkeert de tien euro die we overmaken aan de Duitse bankrekening van het Armed Forces of Ukraine Support Fund opnieuw. Deze keer volgt geen nadere uitleg. ING voert de transactie daarentegen gewoon uit. Hetzelfde geldt voor zowel Rabobank als ABN Amro.
De Volksbank wijst desgevraagd op de Europese sancties. De kans is groot dat de Oekraïners met dit soort giften wapens aanschaffen die ze vervolgens inzetten in de regio's waar ze tegen de troepen van president Poetin vechten, legt een woordvoerder per e-mail uit. Dan volgt een opvallende constatering: 'De regelgeving maakt ten aanzien van het gebruik van die goederen in de bezette gebieden in Oekraïne geen onderscheid aan welke partij (Rusland of Oekraïne) de goederen worden geleverd. Dit betekent dat wanneer bijvoorbeeld een drone die geleverd is aan een Oekraïense partij in bezet gebied eindigt, sprake is van een overtreding van het verbod.'
Het Oekraïense voorbeeld staat niet op zichzelf. Steeds meer klanten krijgen te maken met grillig beleid van de kant van de banken. Ondernemers in 'risicovolle' sectoren, zoals coffeeshops, seksclubs, autohandelaren en vastgoedondernemers, kunnen al jaren amper een zakelijke rekening openen. In tegenstelling tot particuliere klanten mogen banken hen simpelweg weigeren. Ontwikkelingsorganisaties die actief zijn in 'moeilijke' landen in Afrika en het MiddenOosten kampen met hetzelfde probleem. Ook voor stichtingen en verenigingen in Nederland dreigt onvrijwillige 'bankloosheid'. Denk aan goede doelen, kerken, moskeeën en vve's. De kosten van de wettelijk vereiste controles naar hun doen en laten rijzen dusdanig de pan uit dat sommige banken ondanks hun miljardenwinsten maandelijks extra 'kosten klantonderzoek' in rekening brengen. Andere branden er voorlopig hun vingers helemaal niet meer aan, zoals bij sns en asn het geval is.
Een enkele keer lijkt een afwijzing politiek gemotiveerd. Zo blokkeerde Bunq in 2021 de rekening van Stichting Voorzij. Die wordt door critici beticht van transfobie. 'We steunen graag feministische organisaties', legde de bank uit op sociale media, 'maar we tolereren geen discriminatie van trans vrouwen.' De stichting bankiert nu bij ING.
Iets soortgelijks overkwamverschillende complotdenkers en activisten tegen vaccinatie, onthulde deNRC. Toch zijn het vooral Nederlanders met een 'buitenlands' klinkende achternaam die de dupe zijn van de fout-geld-paniek. De Nationaal Coördinator tegen Discriminatie en Racisme waarschuwt zelfs voor een nieuwe toeslagenaffaire. Eind mei bracht het ministerie van Financiën een rapport naar buiten waaruit blijkt dat bijna één op de tien burgers 'discriminatie ervaart in hun contact met banken en betaalinstellingen'.
De voornaamste klacht is 'overmatige controle', schrijven de onderzoekers. 'Zo hebben burgers met een niet-westerse migratieachtergrond te maken met het (tijdelijk) blokkeren van betaalrekeningen of transacties, waardoor zij moeite hebben met het betalen van hun rekeningen.' Dat kan tot aanmaningen en zelfs schulden leiden. In een niet-representatieve enquête van televisieprogrammaRadarvertelde een alleenstaande moeder met twee kinderen hoe ze plotseling niet meer kon tanken. Zelfs simpele boodschappen doen werd een kolossale uitdaging zonder bankrekening.
Zulke verhalen leiden ertoe dat de banken vaker de wind van voren krijgen bij hun pogingen criminele geldstromen effectiever aan te pakken. Tekenend is de gang van zaken rond Transaction Monitoring Nederland (tmnl). Die organisatie werd in 2020 opgericht door ing, Rabobank, ABN Amro, Volksbank en Triodos. Doel was hun zakelijke transacties gezamenlijk te gaan controleren. Dat scheelt niet alleen geld en personeel, het zou de banken ook beter in staat stellen om schimmige netwerken te ontdekken.
Begin juli kondigde tmnl plotseling aan haar activiteiten af te bouwen. Tot tevredenheid van de tegenstanders, die een rechtszaak voorbereiden omdat de organisatie zonder wettelijke basis de privacy van burgers zou hebben geschonden. 'In die vier jaar zijn er vijftien miljard transacties van zakelijke klanten, en die van en naar particulieren, gemonitord in een massaal sleepnet', zegt Simon Lelieveldt, onafhankelijk deskundige op het terrein van banken en betalingen en actief voor Human Rights in Finance.EU. Een poging van het kabinet om banken juridisch meer ruimte te verschaffen om samen te werken, werd eerder gefileerd door de Raad van State. 'Daarbij gaat het niet alleen om het recht op privacy', schreef de onafhankelijke regeringsadviseur. 'Deze monitoring kan ook leiden tot uitsluiting en discriminatie.'
Waakten banken vroegeruitsluitend over het geld van hun klanten, tegenwoordig moeten ze zich tegen wil en dank steeds intensiever bemoeien met waar de klanten dat precies aan uitgeven. Zoals bij de giften aan het Oekraïense leger. Gevraagd of dat zomaar kan, zulke betalingen weigeren, verwijst toezichthouder dnb door naar het ministerie van Financiën. Dat wil geen uitspraken doen over individuele banken en zegt ook dat de banken de vrijheid hebben de Europese sanctieregels verschillend uit te leggen, maar maakt tegelijkertijd zonneklaar dat het belangrijk is 'dat particulieren die dit zelf willen geld kunnen doneren aan het Oekraïense leger'.
Anders dan de Volksbank stelt, blijkt het wel degelijk uit te maken of het met de giften gekochte materieel in de bezette regio's gebruikt wordt door de Russen of de Oekraïners. 'Hierbij geldt dat die gebieden in Oekraïne waar het Oekraiense leger zich bevindt, automatisch onder het gezag van de Oekraïense regering vallen', laat het ministerie weten. 'Een uitleg dat ook Oekraïne deze producten niet in de (voormalig) bezette gebieden mag gebruiken is bovendien niet in lijn met de tekst én het doel van de sancties.' De bewuste EU-verordening staat volgens een woordvoerder 'dan ook niet in de weg van donaties aan het Oekraïense leger'.
Voor asn-klant Bob voelt het alsof hij achteraf toch nog een beetje gelijk krijgt. 'Begrijp me niet verkeerd, ik snap dat geld geven voor gewapende strijd niet in het ideaalbeeld van een bank als asn past. Ik zou ook liever leven in een wereld waarin deze donaties niet nodig waren.' Maar zulke betalingen dwarsbomen, dat vindt hij echt te ver gaan. 'Westerse landen steunen zowel de regering van Oekraïne als de strijdkrachten massaal en openlijk', zegt hij. 'Jij en ik betalen daar via de belastingen aan mee. Het gaat er bij mij niet in dat de sancties de bank verplichten om deze geldstromen tegen te houden.'
...