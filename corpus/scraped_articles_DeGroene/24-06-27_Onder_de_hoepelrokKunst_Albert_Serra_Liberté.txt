Onder de hoepelrok Kunst Albert Serra: Liberté

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
De tentoonstellingAlbert Serra: Libertéin Eye Filmmuseum confronteert de bezoeker met de extremiteiten van een vrije seksuele moraal. Deze grenzeloosheid blijkt een verschrikking.
Als tentoonstelling isLibertévan de Catalaanse cineast Albert Serra mislukt, maar als bizarre, in het fysieke gegronde virtual reality-installatie is hij duivels effectief. Hier komt het op neer: de bezoeker waant zichinSerra's gelijknamige film uit 2019, die was gebaseerd op een toneelstuk dat hij een jaar eerder maakte in opdracht van de Berlijnse Volksbühne. Nu zijn we in ons nationale filminstituut Eye te Amsterdam en worden bezoekers uitgenodigd in de voetsporen te treden van de filmpersonages, aristocraten gevlucht uit het hof van Lodewijk xvi, die zich gedurende een nacht ergens in een bos overgeven aan werkelijk alle denkbare erotische uitspattingen. Over Serra's kunstenaarschap of over film in het algemeen leer je hoegenaamd niets. Des te meer leer je over jezelf - met een beetje pech veel te veel.
Neem mijn onderonsje met twee figuren in een draagkoets vlak tegenover een van de vijf grote schermen in de tentoonstellingsruimte van Eye met erop geprojecteerd scènes uitLiberté. Mensen die seks hebben. Mensen die kijken naar mensen die seks hebben. In draagkoetsen en daarbuiten. Nu staat hier zo'n koetsje. Eerst zag ik niet dat er echte mensen in zaten, ik zag poppen, maar toen zag ik ze bewegen en ik dacht:o, spannend, zal ik gaan kijken. Dat bedoel ik: je reageert niet zoals je hoopt te reageren. Ik ben snel weggelopen.
Bij het betreden van de installatie is het half donker waardoor je de tekst met achtergrondinformatie op de muur nauwelijks kunt lezen. De tekst blijkt uiteindelijk nietszeggend. Dan de hoek om - waar het stikdonker is.Okééé. Misschien moet ik terug, hier is verder niemand, misschien zijn ze vergeten op een knop te drukken. Maar je weet het nooit met moderne kunst, dus vervolg ik schuifelend mijn weg.
Ik ruik aarde, alsof het net heeft geregend. En ik word me bewust van nachtgeluiden. Geritsel. Gesjirp. Krekels. Nog steeds zie ik niets. Boven mij lijkt een spotje lichtjes te schijnen. En ja, nu zie ik iets meer. Struiken. En voorwerpen, rechtopstaande, rechthoekige kasten. De draagkoetsen uit Serra's film. Verderop komen schermen tot leven, zodat er een virtual reality-vibeontstaat. Scènes uitLiberté. Ik ken de film.Nu gaan we wat meemaken!Ik loop voorzichtig verder... en struikel over een tak.Wat ís dit? Hier breek je nog je nek.De schermen zorgen geleidelijk voor meer licht en ik zie de contouren van nog meer koetsjes en allerlei struiken, bladeren en afgebroken takken op de grond. Daar ligt ook iets dat lijkt op een kapotte wasmachine. Een anachronisme. Dit is óók onze wereld.
Albert Serra (1975)maakte vorig jaarPacifiction,een van mijn favoriete recente films. Hij speelt zich af op het Frans-Polynesische eiland Tahiti waar Hoge Commissaris Monsieur De Roller (Benoît Magimel) achter duistere machinaties komt die zouden kunnen uitmonden in het detoneren van een atoomwapen. De Roller heeft in elke scène een wit pak aan, waarmee hij, heerlijk, Albert Finney in herinnering roept als de Britse consul in Mexico in John Hustons jarentachtigverfilming vanUnder the Volcano. Beide mannen, gedoemd om altijd alles door te hebben, kampen met een bepaalde melancholie waar je alleen ver van de bekende wereld tegen aanloopt, in de tropen dus waar het element tijd anders werkt en de natuur constant aanwezig is.
Om de zwaarmoedigheid het hoofd te bieden, wendt De Roller zich samen met de bemanning van een Franse onderzeeër, waarvan de bevelvoerder mogelijk zijn vinger op de atoomknop heeft, elke avond tot de Pacific Bar. Daar kunnen ze zoals de verloren zielen in Humphrey Bogarts café inCasablanca(1942; ook al veel witte pakken) alleen maar 'wachten en wachten en wachten', zoals de beroemde tekst aan het begin van die klassieker luidt.
Zulke referenties, of beter, vrije associaties, zijn relevant in het werk van Serra. Het zijn geen citaten, maar je voelt aan dat ze er zijn terwijl je kijkt, dat ze de maker hebben gestuurd tijdens het draaien, vandaar dat Serra een aantal van zijn favoriete films parallel aan de installatie in Eye heeft geprogrammeerd, onder meer Marlon Brando als Mexicaanse cowboy inOne-Eyed Jacks(1961) en Frank Borzage'sI've Always Loved You(1946), waarin onderhuidse erotiek een link vormt met Serra's eigen preoccupaties.
Zo zijn seks, macht en politiek de ingrediënten van de mysterieuze stoelendans inPacifiction. In die Pacific Bar ontmoeten de Franse zeelieden en hun admiraal de plaatselijke inwoners, onder wie ook activisten, prostituees, diplomaten en kunstenaars. De Roller, in zijn witte pak en altijd ook met een zonnebril op, kan het met iedereen goed vinden, ook met een schrijver, Romane, gespeeld door de Franse literaire criticus Cécile Guilbert. Op haar boekpresentatie mag De Roller spreken. Serra laat nu film en werkelijkheid door elkaar heen lopen. Guilbert heeft namelijk in het echt boeken overesprits libresgeschreven. Ook in de film gaat haar boek over 'vrije geesten'. De Roller prijst het werk de hemel in. 'Het doet me denken aan de libertijnen die alle plezier in het leven cultiveerden.'
Dit vraagt om een zijstap - richting Eye enLiberté. InLiberté,de film, zet een gesprek aan het begin de toon. In een draagkoets vertelt een jongeman een schokkend verhaal aan twee oudere mannen over een publieke vierendeling van een veroordeelde. Op het moment dat het lichaam uit elkaar werd getrokken, zag de jongeman hoe drie vrouwen gebiologeerd toekeken. Triomfantelijk maakt hij zijn punt: 'Geen moment wendden zij hun ogen af van de horror.' De luisteraars reageren uitdrukkingloos. Dan zijn we buiten de koets, in het bos waar de krekels tekeergaan, krijsen zoals ze zonder ophouden gedurende de rest van de film zullen krijsen terwijl de aristocraten zich aan elkaar vergrijpen.
Dit gekmakende geluid hoor je ook in de Eye-installatie, en de personages in de film onwillekeurig volgend sta je stil om te kijken, te zoeken, je ogen onrustig, hongerig net als die van de wellustige vrouwen in dat horrorverhaal van de jongeman in de koets. Wat gebeurt daar achter die struiken? Ja! Daar is iemand bezig. Schuifelend in die richting, voorzichtig, je mag niet te dicht bij komen, althans nog niet. Voor je het weet ben je ín de film. Het is een vrouw. Ze heeft een witte pruik op, gezicht bleek gepoederd. Lijfje. Blote schouders. Tepels zichtbaar. En een hoepelrok. Maar alleen de hoepel. Tussen de sprieten door kun je haar billen zien, en haar geslachtsdeel. Zij ziet jou niet, of wel? Gekmakend. Je bent in Eye, je bent in de film. De vrouw kijkt en kijkt. Eindeloos rekt Serra de scène uit. Goochelt hij met de natuurkundige wetten van tijd en ruimte. Zo ontstaat er een nieuw gebied: een mentaal, anarchistisch seksoerwoud. Maar de vrijheid is een verschrikking.
Zo staat ook De Roller inPacifictionop het groene gras van een sportstadion, fel belicht door schijnwerpers. Je hoort de harde wind door boomtakken naast het stadion razen, en regendruppels die neerploffen op betonnen tribunes. Daar staat nog iemand open en bloot, hoewel het lijkt of De Roller hem niet ziet. Een mysterieuze Amerikaan met een rat-achtig uiterlijk. Zonnebril, ogen diep in de kassen, hoge jukbeenderen, prominente voortanden. cia. Kan niet anders. Eerder zei de ratman: 'Politici denken dat ze alles controleren maar dat is niet zo. Ze controleren helemaal niets.'
Dat laatste weet de stervendeZonnekoning als geen ander. Creperend van de pijn probeert Lodewijk xiv zijn zoontje nog op te voeden. Hij komt niet verder dan: 'Geef aan God, zorg dat het volk Hem dient, verlies je niet in oorlog voeren.' Naarmate Serra's film,La mort de Louis XIV(2016), vordert, blijkt niets bestand tegen alle verschrikkingen van de natuur. Hoe vertederend je ook redeneert over godsdienst en moraliteit, het lichaam luistert nooit. Dat van Lodewijk wordt opgevreten door koudvuur.
Ook de ziekte vormt het idee van de ultieme vrijheid, de blinde natuur die haar gang gaat. Zie dán De Roller. Hij leeft in het paradijs, maar juist daar dreigt de Apocalyps. Immers, als er een atoomknop is, dan kun je er donder op zeggen dat iemand erop gaat drukken, simpelweg omdat dat kan. En die libertijnen in het bos - tomeloze geneugten liggen voor het oprapen. Zo extreem zijn de mogelijkheden dat het een open vraag is waar je dan nog in hemelsnaam plezier aan kunt beleven. Dit laat Serra zien: de mens vastgeketend aan zijn vrijheid.
InLibertéin Eye waart de geest van Markies de Sade rond. Een man die de blote billen van een bepruikte vrouw tot bloedens toe slaat met een dunne tak als zweep. Plasseks. Een vrouw gespietst op een boomstronk. De Sade vond dat de ultieme vrijheid gelegen is in de menselijke natuur. Dan is er geen goed of kwaad meer, geen wetten die gedrag voorschrijven. Dan, ervaar ik in Eye, zijn die draagkoetsen gevangenissen. Dan, zit ik vast inLiberté. Net als die vadsige man in de film die hem in zo'n koetsje niet omhoog krijgt ondanks de bloedmooie vrouw tegenover hem die zich omdraait en haar perfect gevormde billen aanbiedt. 'Laat me je paal zien', gebiedt ze. 'Waarom zo nutteloos vandaag?' De man friemelt aan zichzelf. Begint te huilen. De vrouw, woedend. 'Weg hier! Dit is zinloos! Ik verveel me!'
Het eindresultaat expliceert het probleem van de ultieme vrijheid. Als alles kan, alles mag, wat is dan nog spannend? Serra's installatie valt dan, alsof het zo voorgeprogrammeerd is, in duigen, en ik wil weg hier, weg. Nooit meer iets met Serra te maken hebben. Zelfdestructie zit in de kern van zijn werk, in onze kern - dit heb ik geleerd, strompelend door dat verschrikkelijke bos; dit heeft de Zonnekoning door in zijn doodsstrijd; beseft De Roller op zijn eiland; zien we in de bruisende golven gemaakt door de speedboot van de Franse matrozen onderweg naar hun atoomonderzeeër, golven bloedrood glimmend, alsof ze in brand staan.
Albert Serra: Liberté, tot 29 september in Eye Filmmuseum, Amsterdam
Wat gebeurt daar achter die struiken? Ja! Een vrouw. Tepels zichtbaar. Zij ziet jou niet, of wel?