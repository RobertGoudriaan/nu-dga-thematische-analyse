Literair Italië boycot Meloni's Buchmesse-delegatie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Rome- De wereldberoemde auteur Roberto Saviano mag niet mee naar de Frankfurter Buchmesse, waar in oktober de Italiaanse literatuur in de schijnwerpers staat. Toen de Italiaanse 'regeringscommissaris voor cultuur' vorige week de lijst voordroeg met de honderd auteurs die Italië vertegenwoordigen, ontbrak de naam van Saviano, ofwel de wereldwijd bestverkopende Italiaanse auteur, samen met de mysterie-schrijfster Elena Ferrante, bovendien sinds zijn debuutGomorrain 2006 onder permanente politiebescherming vanwege doodsbedreigingen van de Camorra.
'De Italiaanse Salman Rushdie', zoals de 44-jarige Roberto Saviano wordt genoemd, is een obsessie van premier Giorgia Meloni. Zijn buitensluiting van de belangrijkste boekenbeurs van Europa heeft een domino-effect op andere grote Italiaanse auteurs. Sandro Veronesi, Antonio Scurati, Paolo Giordano, Francesco Piccolo en Emanuele Trevi hebben besloten om niet mee naar Frankfurt te gaan met de officiële delegatie van de Italiaanse regering. Ze gaan nu allemaal, net als Saviano, op eigen kracht naar
Frankfurt, uitgenodigd door hun Duitse uitgever, of door de Buchmesse. Allen zijn winnaars van de Strega-prijs, de belangrijkste literaire prijs van Italië, en allen zijn goed tot zeer goed verkopende auteurs in het buitenland. De literaire top van Italië kortom, die zich nu en bloc terugtrekt.
'Wat vooral zo ontzettend kinderachtig is', zegt Sandro Veronesi, 'is steeds die hand die de steen werpt en dan snel achter de rug wordt verborgen.' Veronesi doelde daarmee op de uitvluchten die nu worden verzonnen om te doen alsof het allemaal een misverstand zou zijn, en alsof het de schuld zou zijn van Saviano's Italiaanse uitgever dat hij niet op de lijst staat. 'Steeds die gestrekte arm die opduikt in onze cultuur, en steeds die poging achteraf om te doen alsof het slechts bedoeld was als een vrolijk wuivende groet. Ik begin daar echt genoeg van te krijgen, je bent fascist, je gedraagt je als een fascist, kom er dan gewoon ook voor uit.'
Sowieso is onduidelijk waarom een 'regeringscommissaris voor cultuur' ineens over de selectie voor Frankfurt gaat, en niet de vereniging van uitgevers. Dat riekt naar het beruchte MinCulPop (ministerie van Volkscultuur) van Mussolini, dat in Italië nog vaak spreekwoordelijk wordt aangehaald, in de trant van 'hee, we leven niet meer onder het MinCulPop!'