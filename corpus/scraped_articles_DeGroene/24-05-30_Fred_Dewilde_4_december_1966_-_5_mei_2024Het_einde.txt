Fred Dewilde 4 december 1966 - 5 mei 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
De Franse tekenaar Fred Dewilde bleef na de aanslag in de Bataclan in de greep van de angst. Hij is de derde overlevende die zelfmoord heeft gepleegd.
'We zijn in shock en verslagen door het geweld waarmee dit venijnige gif, ingespoten door de terroristen van 13 november 2015, hem na ruim negen jaar verbeten verzet, alsnog meedogenloos heeft getroffen.'
Met deze verklaring kwam de familie van Fred Dewilde daags na diens zelfmoord op zondag 5 mei.
Op die vrijdagavond 13 november openden drie terroristen tijdens het optreden van de Eagles of Death Metal in het Parijse poppodium de Bataclan het vuur op het publiek. Wie dicht bij de nooduitgang stond, kon ontkomen en sommigen wisten zich te verstoppen in een bezemkast of andere gesloten ruimte.
Fred Dewilde bleef achter in de zaal en overleefde, badend in het bloed van de doden en gewonden om hem heen. Zijn ervaringen zouden de grafisch ontwerper aanzetten tot het realiseren van zijn reeds lang gekoesterde droom: het maken van een stripalbum. 'Elke dag zit ik achter mijn tekentafel', verklaarde hij tijdens een televisie-interview, 'om tekeningen te maken over 13 november.'
Mon Bataclanverscheen nog geen jaar na de aanslag. In zwart-wittekeningen doet Dewilde verslag van zijn gruwelijke ervaringen tijdens de slachtpartij die werd opgeëist door IS. Er vielen negentig doden in de Bataclan en veertig op de terrassen in de buurt. De terroristen, verbeeld als skeletten, schieten op 'de door elkaar kruipende levenden en gewonden, een verstikkende massa, schreeuwend van angst'. Gedurende de twee uur durende 'martelgang' reikt Dewilde, 'levende tussen de doden' voorzichtig naar de vingers van een jonge vrouw die is getroffen in haar been en nog beweegt. Hij noemt haar Elisa: 'ze had mijn dochter kunnen zijn', schrijft hij. Hij pakt haar hand, praat heel zachtjes met haar en slaagt erin haar geluidloos aan het lachen te maken. Een gesprek, 'een moment van leven met de dood voor ogen', heeft hem in staat gesteld weerstand te bieden aan de gruwelen van die avond.
Nadien wil het benauwde gevoel nog steeds gevangen te zitten in de concertzaal echter niet verdwijnen. Dewilde blijft in de greep van de angst, schrijft en tekent hij in het tweede deel vanMon Bataclan:Vivre encore. Het oppakken van het leven blijkt niet vanzelfsprekend; eten en zichzelf wassen lijken hem onbelangrijk, hij heeft concentratieproblemen en ook al tekent hij als een bezetene, het lukt hem niet zijn ervaringen achter zich te laten.
In 2018 verschijntLa morsurewaarin Dewilde in dezelfde donkere tekeningen als in zijn debuutalbum, tijdens een zomervakantie in 2016 met zijn gezin zijn posttraumatische stressstoornis probeert te verwerken. Tot de terreuraanslag van 26 juli op de Promenade des Anglais in Nice hem terug naar af brengt. In zijn nachtmerries dreigt hij alsnog door de dikke, zwarte, harige staart van het beest dat terreur heet te worden gewurgd.
De oorlogstaal'La France est en guerre',de angst voor het hoofddoekje en de groeiende haat tegen 'alles wat wij niet zijn' doet zijn vrees voor een aanstaande oorlog toenemen. Toch besluit hij, aangespoord door zijn familie, de verdoemde avond achter zich te laten en toont hij zichzelf op de laatste pagina ver verheven boven 13 november.
In zijn laatste stripalbumConversation avec ma mort(2021), opnieuw in zwart-wittonen, spaart hij zichzelf in de al even zwarte humor niet: 'Fred de overlevende, Fred het slachtoffer, was Fred de kunstenaar geworden die het lijden tot de menselijke maat terugbracht, die voor ons allen de herinnering doorgeeft.' Dewilde's gesprekken met de dood vertellen opnieuw over zijn ptss en lijken een voorbode te zijn van zijn zelfdoding.
Toch kwam zijn dood voor Arthur Dénouveaux, zelf ook een overlevende en voorzitter van de slachtofferorganisatie Life for Paris, geheel onverwacht. 'Fred was vanaf het begin een van de pijlers van onze organisatie', vertelt hij. 'Hij was een grote, flinke kerel van bijna twee meter en tegelijkertijd heel hartelijk en zachtaardig.
Dat zie je terug in zijn werk, weliswaar extreem donker, maar altijd met een bemoedigend eind. Hij was vrolijk naar buiten toe en altijd in voor een grapje. We deden samen televisieoptredens, hij kwam naar de herdenkingen en gaf voordrachten op scholen. In het begin nog anoniem met een bedekt gezicht uit angst voor de terroristen die hun werk zouden willen afmaken. Later vertelde hij de leerlingen vrijuit over de moeilijkheden om zijn leven weer op de rit te krijgen.'
Zijn bureau lag vol nieuwe plannen, weet Dénouveaux. 'Vier dagen voor zijn dood is hij nog op een concert gezien, het leek heel goed met hem te gaan.'
Dewilde is de derde overlevende die na de aanslag van 13 november zelfmoord heeft gepleegd en dat baart Dénouveaux zorgen. 'Hebben de overlevenden de aanslag wel echt achter zich gelaten? We moeten onderzoeken hoe we nog meer zelfmoorden kunnen voorkomen die volgen uit de vraag: "als hij er niet in slaagde te overleven, waarom ik dan wél?"'
'Alle dijken van geluk die hij samen met ons had opgeworpen werden vernield. (...) Ze hebben hem een tweede keer gedood, zonder een tweede kans op overleven', schreef de familie van Dewilde.
Ook al tekent hij als een bezetene, het lukt hem niet zijn ervaringen achter zich te laten
Fred Dewilde | Zelfportret