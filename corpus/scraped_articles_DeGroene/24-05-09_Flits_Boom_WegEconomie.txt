Flits! Boom! Weg! Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Werktitel voor een nieuwe realityshow:Debt Island. Zet een handvol kleurrijke types, tot hun nek in de schulden, bij elkaar op een verlaten strand. Gooi dan beetje bij beetje de rente omhoog, zodat de financiële strop om hun nek elke dag strakker wordt. Wie raakt als eerste in paniek? Wie weet het publiek zover te krijgen hem uit de brand te helpen? Wie verlaat berooid het toneel?
Het is twee jaar geleden dat zo'n experiment van start ging in de echte wereld. Centrale banken verhoogden de rente van rond het nulpunt naar vier procent (de Europese Centrale Bank) of zelfs vijf procent (de Amerikaanse Federal Reserve). De mondiale schuldenberg bedroeg op dat moment 235 biljoen dollar. Dat zijn twaalf nullen. Toezichthouders vroegen zich dan ook hardop af wie als eerste zou bezwijken onder de stijgende rentelasten. Een schaduwbank, een Zuid-Europees land of toch bedrijven die zich te risicovol gefinancierd hebben?
De schade valt - voorlopig! - mee. De gevreesde diepe recessie bleef aan beide kanten van de oceaan uit. Het verschil tussen de rente op Italiaanse en Duitse staatsobligaties (de roemruchte 'spread') is zelfs geslonken. Niks geen nieuwe eurocrisis. Dat betekent niet dat er geen zeepbellen zijn gebarsten. Na een reeks schandalen rond de bitcoin en andere cryptomunten vielen vorig jaar meerdere Amerikaanse banken om. Het Zwitserse UBS moest de noodlijdende landgenoot Credit Suisse overnemen. Ondertussen kampt China met een vastgoedcrisis.
Minstens zo mediageniek zijn de problemen in een heel andere sector. Komende week sluit flitsbezorger Getir definitief de deuren in Nederland. Eerder ruimden concurrenten Zapp en Gorillas al het veld.Last man standingis nu het Duitse Flink, te herkennen aan de roze uniformen en tassen. Maar waar zo'n monopolie tot voor kort het ultieme doel was, is ook de waarde van dit bedrijf gekelderd.
Daarmee loopt wéér een coronahype op zijn einde. Even leek razendsnelle bezorging-aan-huis de toekomst. Verveelde studenten bestelden nu eens een doos ijsjes, dan weer twee zakken drop. Waarna de fietskoerier later op de avond nog eens mocht langskomen om de voorraad chips aan te vullen. De flitsbezorgers vochten om die waardeloze orders met peperdure acties. Het Turkse Getir bood vijftig procent korting op de eerste vijf bestellingen. Ook leuk: 'Bespaar 10 euro bij besteding van 11 euro.'
Om dit hoogtepuntje in de menselijke evolutie te bereiken, plempten de start-ups tot ergernis van buurtbewoners honderden 'dark stores' neer. Ook namen ze duizenden bezorgers aan. Hoewel die slecht betaald werden - en soms zelfs helemaal niet - kostte de agressieve expansie bakken met geld. Tegenover deNRCwuifde de oprichter van Getir de zorgen hierover weg: 'Jij denkt dat miljoenen verbranden per week veel is. Ik niet.'
Helaas voor hem bleef de gehoopte gedragsverandering uit. Consumenten sjokken nu de pandemie achter de rug is weer gewoon door de supermarkt. Of ze laten hun weekboodschappen bezorgen door gevestigde partijen als Albert Heijn en Picnic. Misschien is de ongelijkheid in Nederland ook wel te klein voor dit soort gemaksdiensten. Onderzoekers van de TU Delft constateerden onlangs dat concerns als Uber en Getir gedijen bij een groot aanbod van enerzijds spotgoedkope arbeiders, anderzijds welgestelde (en aartsluie) yuppen.
De belangrijkste verklaring ligt elders. Hippe ondernemers zonder fatsoenlijk verdienmodel konden hun gang gaan zolang lenen vrijwel gratis was. Rijke particulieren, pensioenfondsen en andere beleggers kregen amper rendement over hun geld. Daarom pompten ze het in hypes als flitsbezorging, wie weet zou het nog iets opleveren. Niet dus.
Nu kleven er een hoop nadelen aan het dure geld. Van de opgelopen kosten voor de energietransitie tot de miljarden die de Nederlandse overheid extra kwijt is aan de staatsschuld. Maar dit is er geen. Dat wij mensen niet alles wat als 'innovatie' wordt gepresenteerd klakkeloos overnemen, lijkt me juist een geruststelling. Bovendien is Nederland honderden bullshitbanen armer. Die bezorgers kunnen dankzij de schreeuwende personeelstekorten zinvoller werk vinden. Waarmee ze met een beetje mazzel nog beter verdienen ook.
Heeft de hoge rente ons toch nog iets goeds gebracht.
Flitsbezorgdienst Getir stopt. Het einde van nog een coronahype
Reageren? Mail naarhaegens@groene.nl