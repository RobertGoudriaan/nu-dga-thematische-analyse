Fotograaf Willem Diepraam Wat links was Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
De jaren zeventig. Alles stond eraan te komen. Hoe zag dat eruit, behalve in de sepiatinten van de herinnering? In de beelden van Willem Diepraam is het een hard maar vanzelfsprekend idealistisch decennium.
Als ik foto's zie die de jaren zeventigverbeelden, dan gaat mijn hart op een kier. Ik ben bang dat dat met mijn vader te maken heeft. En met mijn moeder. Ik zie ze in bleekbruine tinten voor me, zwijgzaam, hardwerkend, de dingen nemend zoals ze komen. Netjes. M'n haren die geborsteld worden, een prikkende witte maillot op zondag. Ik verveel me, schreef ik in mijn dagboek. Links zijn was: iets anders willen dan je ouders.
Wat had ik toch een mazzel met de jaren zeventig. Het stond er allemaal aan te komen, zo leek het. Iedereen die iets anders wilde dan de rest viel nog op. Zelfs een verlegen streber die zich achter haar lange haar probeerde te verbergen in een nieuwbouwwijk in Zaandam. Wat waren mijn ouders trots op hun tuin, mijn moeder op haar aanrecht. Met een doekje wreef ze het voortdurend droog. Ik zat daar in die tuin, ik lasIk heb je nooit een rozentuin beloofd,ik droeg een bordeauxrode ribbroek met wijde pijpen en lubberige knieën en was in stilte verliefd op de enige zwarte jongen op school. Deze verliefdheid, ik ben hem nog steeds niet kwijt. Ik denk dat ik in heel mijn volharding enorm aan het opvallen was. 'Marja is heel flink!' noteerde zuster Immaculata in het vakje 'Opmerkingen' op mijn schoolrapport.
Kan iets ooit jouw tijd zijn? Laat ik deze vraag maar even op de man spelen: val ik samen met een tijdvak? En: zou het helpen, bij een generatie te horen? Ik heb weleens gedacht: was ik maar een paar maanden later geboren. Dan had mijn wieg in een heel ander decennium staan. Ik had verser geleken. Ik lach hier nu nog net niet om, maar wel bijna. Ik ben bijna zover als Saul Bellow zal ik maar zeggen, van wie het me overigens nog nooit is gelukt een boek uit te lezen. Ik weet het,Herzog,o o o. Niet de minsten die ermee weglopen. Maar de meesten daarvan zijn alweer dood.
Saul Bellow dus. Dit is wat hij schreef aan de criticus Lionel Trilling: dat niemand sterk genoeg is om in het heden te leven. Maar dat dat nog geen reden is om erin teleurgesteld te zijn. Ik zou willen dat iemand met gezag dit zou vertellen aan de mensen nu. Duidelijk zou maken dat het voor iedereen schrikken is, de dingen en de mensen waarmee je het moet doen. Je moet er iedere dag opnieuw kennis van nemen en er iets van maken. Tegen de tijd dat je aan je eigen tijd gewend bent, ben je alweer verder. Een dagdeel, een maand, tien jaar, je holt er per definitie achteraan.
Bleekbruin, de jaren zeventig. Het meisje van de sigarenwinkel op de hoek van het Christiaan Huygensplein had haar ogen opgemaakt tot aan haar wenkbrauwen, net als Mariska Veres van Shocking Blue. Ik ken de mensen die op de foto's staan van Willem Diepraam, lange tijd de huisfotograaf vanVrij Nederland.In het recent verschenenDe jaren 70zijn zijn doorkijkjes naar een vervlogen era verzameld. In zijn inleiding heeft Ian Buruma het over 'de weemoedige schoonheid in de blik van Diepraam'.
Schoonheid heeft bij Diepraam een hard en toch onschuldig gezicht. Rokende vrouwen bewaken het fort van een woonwagenkamp in Osdorp, dat als het aan hen ligt niet ontruimd zal worden. Ze zijn er nog, de echte arbeiders met verweerde hoofden en grote handen, ze weten wat ze aan het doen zijn en wat ze waard zijn. Ze geven hun beste jaren aan de meest vervuilende industrie voordat vervuiling een probleem is. Niks is een probleem, behalve hoe ooit hun krachten gaan overwinnen.
Kijk naar het cpn-congres in Amsterdam, zoals Diepraam dat vastlegde in 1972. Dit zijn de gestaalde kaders, ze zijn een dagje uit met het hele gezin. Deze mensen hoef je niks wijs te maken, je ziet het aan hun blik, al kun je daar achteraf gezien anders over denken. Links zijn is je broer die in de avonduren onbezoldigdDe Waarheidhuis aan huis bezorgt. Niet echt mijn broer, maar gewoon, iedereen z'n leukste broer. Links zijn was: naar het achtuurjournaal kijken met gebalde vuisten.
Wat Diepraam in Portugal zag, en in Griekenland, echode dat Hollandse levensgevoel. Iets tussen wantrouwen en trots in. De machthebbers, met hun weke handjes en hun diplomaatjes, wat weten ze ervan, hoe het is om te werken voor de kost. Dat wantrouwen legde Diepraam vast, net als het animo om zich tégen de macht te verenigen. De boeren die in 1974 demonstreerden tegen het landbouwbeleid droegen een stropdas. 'We willen een echte vechter voor de landbouw' stond op hun spandoek. Links zijn was: weten dat het anders kan. Links zijn was: genoeg krijgen van Joop den Uyl.
Het buitenland was verder weg dan nu. Niemand ging er zomaar naartoe. Ja, naar het Gardameer. We hadden koloniën zonder dat kolonialisme een pasklaar probleem was. Voor mijn werkstuk voor aardrijkskunde knipte ik de foto's die Diepraam maakte op de Nederlandse Antillen uit de kleurenbijlage vanVrij Nederland. 'Natuurlijk zou er nooit sprake zijn geweest van "de Nederlandse Antillen" als de Hollanders de vijf-en-een-half eilanden - Sint Maarten is immers voor de helft Frans - die ze ingenomen hadden niet voor het gemak hadden beschouwd als zes stukjes van hetzelfde overzeese gebiedsdeel', schreef ik braaf in mijn inleiding. Mijn leraar aardrijkskunde heeft er met potlood bij geschreven: motivering van je keuze? Alsof het ooit in me op zou komen om het over mezelf en mijn motieven te hebben. Ik bestond nog niet.
Het eigen land was leeg en lelijk. Vol mogelijkheden, zo zou je het ook kunnen zien. Alles moest nog worden volgebouwd. En wat er al was, in de stad, stond leeg. 'Een tijd van hoop' noemt Buruma het. 'Van geloof in de maakbaarheid van de samenleving, seksuele bevrijding, en sociale vooruitgang.' Maar wie werden er nou seksueel bevrijd? Bestaat zoiets überhaupt? Wat nou als je meisje was, bewaarster van een goddelijk geheim?
Het mooiste portret in dit boek maakte Diepraam van de Iers-Engelse schrijfster Edna O'Brien. Haar coming-of-age-trilogieThe Country Girlszat in mijn rugzak toen ik per trein door Joegoslavië naar Griekenland reisde, samen met drie vrienden. Ze was een van de weinige vrouwelijke schrijvers die je las, naast Mensje van Keulen. We hadden eindexamen gedaan, we waren dun en we rookten. Gezeten voor de tent verbaasden we ons over de sterrenhemel, de spanwijdte van het firmament. De stotteraar onder ons was lid van de Kommunistiese Eenheidsbeweging Nederland, en daar de marxisties-leninistiese aftakking van. Mijn lijfboek wasAan het volk van Nederland, het achttiende-eeuwse democratisch manifest van Joan Derk Baron van der Capellen tot den Pol. Links zijn was: weten dat je met veel bent.
Waarom nou net die jaren zeventig? Omdat het niet de jaren zestig zijn, niet zo sexy en zo rebels, zoals ze voor sommigen schijnen te zijn geweest. En niet de jaren tachtig, niet zo hoogdravend en onverbiddelijk zoals ik ze heb meegemaakt. Dit tussendecennium kon nog alle kanten op. Er was het zwart van de kerk - het CDA werd geboren en onze progressieve godsdienstleraar stemde daar stiekem op - en het rood van het communisme. Er gloorde een nieuwe uitweg aan de horizon, een nieuwe sociale beweging met een afkeer van leiders, en een flirt met geweld. Mijn lievelingsschrijver werd Jeroen Brouwers, die inDe bierkaaieen monument oprichtte voor de Rote Armee Fraktion.
Buruma schrijft in zijn inleiding dat Diepraam weliswaar geen 'oorlogsjunkie' was, maar dat in zijn werk 'wel iets van de agressieve sfeer van de jaren zeventig' aanwezig is. De fotograaf zelf becommentarieert zijn tijd als 'verstandig links'. Mao had de mensen aangespoord zelfstandig te denken, zij het met het Rode Boekje als richtlijn. Abram de Swaan zei het zo: 'Het enige dat een intellectueel kan doen is zeggen hoe erg het is.' Links zijn was: het beter weten voor anderen, en daar geen probleem mee hebben.
Het voordeel van de jaren zeventig: er waren nog niet zoveel intellectuelen.
Diepraam schrijft in de begeleidende tekst bij zijn foto's dat hij de boodschapper was die absoluut met het slechtste nieuws moest thuiskomen - 'Dat was vaak een knokpartij' - en daarvoor vervolgens gehuldigd werd. 'Er werd de lezer geen ontsnapping geboden.' Dat is ook zoiets: als je in de jaren zeventig naar een foto keek kon je niet eens bedenken dat er weleens een truc aan te pas zou zijn gekomen. Enscenering en stilering waren abject. Kijk nog eens naar Edna O'Brien. Dat vrouwen er zo konden uitzien, zo waarlijk vrij en onverveerd.
Wat hij wel deed, de fotograaf, was ervoor zorgen dat hij opviel. En dus zette hij zijn beeld in met zwaar aangezette randen, werden zijn wolkenluchten een ding op zich. Ik kan me de foto nog herinneren die hij maakte op Aruba, die ik uitknipte uit die kleurenbijlage vanVrij Nederlanden die ook is afgedrukt in dit boek. Sint Nicolaas, Aruba, 1975. Welke ellende moest dit verbeelden, behalve in niets refererend aan strand, schelpen, zon? Een jongetje dat van zijn fiets valt in een totaal non-descripte omgeving van beton en bouwval, het silhouet van een olievat op de achtergrond, half verborgen achter een muur waarover je het niet waagt ooit heen te klimmen.
InPropria Curesstond: 'Laat Willem Diepraam een foto maken van uw fraai gelegen villa en u krijgt een plaatje van een verkrotte ouwe villa terug.' Zelf schrijft hij in dit boek, bescheiden: 'Wat was er van mij geworden als ik niet het unieke geluk had gehad door te kunnen werken in die veilige linkse kring?' Hij heeft het over de vanzelfsprekendheid van intellectuele nieuwsgierigheid die gelijk opging met sociaal engagement.
Links zijn was: veilig en vanzelfsprekend. Links zijn was: het hele anti-pakket. Van kernenergie tot koningshuis, van burgerlijkheid tot bewapening, je wist wat je ervan moest vinden.
Het bijschrift inVrij Nederlandbij een van Diepraams foto's van de ontruiming van een kraakpand in 1974 rept van 'oom Agent'. Oom Agent! Een man met een pet op die goeiig toekijkt of alles een beetje volgens de regels der wet verloopt. Daar staan we, aan het eind van dit zoekende decennium, tegenover onze omes. Die foto van Koninginnedag 1980, ik kan er nog steeds niet onbewogen naar kijken. Daar ben ik, met mijn vrienden. We laten ze achter ons, de jaren zeventig.
WILLEM DIEPRAAM De jaren 70 De Arbeiderspers, 160 blz. Willem Diepraam | Edna O'Brien, 1977