Als de storm weer van de stranden snoept De Filipijnen, overspoeld door klimaatproblemen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Het Filipijnse Bilangbilangan is voor het einde van deze eeuw opgeslokt door de zee, voorspellen wetenschappers. 'Elke twee weken, bij springtij, slaan de golven tegen onze huizen.'
Het is eb.Parelwit zand reikt tot aan de zee die schittert in de zon. Zachtjes ritselen de bladeren van een palmboom in de wind. In de schaduw dommelt een haan op zijn stok. Felgekleurde, traditionele prauwen liggen hoog op het strand getrokken, wachtend op de vissers die 's avonds uitvaren. Tussen de boten rennen kleine kinderen uitgelaten achter elkaar aan. Met een glimlach op haar gezicht bekijkt Grace Obguia  (43) de idylle, terwijl ze de vannacht gevangen vissen in de zon te drogen legt. Samen met haar man Ricky Añabieza (33) en hun drie kinderen woont ze op het Filipijnse Bilangbilangan, een van de kleine eilanden in de zeestraat tussen Cebu en Bohol. 'Mijn moeder, mijn oma en de generaties daarvoor, allemaal waren ze vissersvrouwen', vertelt Grace. 'Ook mijn man is visser. Als kind ging hij al met zijn vader mee de zee op.'
Ruim honderd jaar geleden vestigden haar voorouders, de inheemse Obguia, zich op Bilangbilangan. 'De wateren rond de archipel stonden erom bekend dat ze barstensvol vis zaten. Volgens mijn opa sprong de vis bijna uit zichzelf in de boot', vertelt ze lachend. 'De natuur is belangrijk voor ons. We zijn ervan afhankelijk voor ons voedsel en levensonderhoud.'
Met de lege schaal in haar hand loopt ze terug naar haar huis dat even verder op het strand staat. 'Maar alles verandert.' De lach verdwijnt van haar gezicht. 'Vroeger konden we vlak voor de kust vissen, tegenwoordig moeten we steeds verder de zee op. Soms bijna tot aan Cebu.' Ze knikt naar het noorden, waar vaag de contouren van land te zien zijn. 'En dat niet alleen, de vissen zijn kleiner dan normaal en het zijn er ook steeds minder. Sommige soorten zijn zelfs al verdwenen, zoals de samin samin(horsmakreel - red.).We vissen op een duurzame manier, met hengels, harpoen en een net. We zijn een hechte gemeenschap en helpen elkaar, onder andere met zoeken naar schelpdieren en verzamelen van zeewier. Maar het wordt steeds moeilijker om voldoende eten te vinden én een inkomen te genereren.'
Voor haar huis blijft ze staan en inspecteert de plantjes die op een tafel in potten staan. Tomaten, komkommer, paksoi, uien, knoflook. Uit een plastic kan schenkt ze wat water bij de plantjes. Dan stapt ze haar huis binnen, zet de schaal op het aanrecht en veegt haar handen schoon. 'De natuur is ontregeld. En met een reden.'
Naast de sterk gegroeide Filipijnse bevolking en de daarmee samenhangende overbevissing is klimaatverandering een belangrijke oorzaak van de dalende visstand. Wereldwijd stijgen niet alleen op land de temperaturen, ook zeeën en oceanen worden aanzienlijk warmer. Hierdoor neemt het zuurstofgehalte in het water af, terwijl de zuurgraad juist toeneemt. En dat is slecht nieuws voor de vissen en andere organismen die in zee leven, die kunnen zich daar maar moeilijk aan aanpassen. Het gevolg? Koraal, dat vissen beschutting biedt tegen roofdieren en daarnaast een kraamkamer voor vele soorten is, verbleekt en sterft uiteindelijk af. Minder koraal betekent minder aanwas van vissen, terwijl door het warmere water ook vissen wegtrekken naar koeler en dus zuurstofrijker water.
Een recente studie van onderzoekers van de Universiteit van Brits-Columbia toont bovendien aan dat vissen door die afname van zuurstof geremd worden in hun groei. Blijft de oceaantemperatuur als gevolg van klimaatverandering stijgen, dan is de verwachting dat vissen ongeveer twintig tot dertig procent kleiner zullen worden. Uit onderzoek blijkt ook dat grotere vissen voor een toename van vispopulaties zorgen. Zo produceert bijvoorbeeld één snapper van zo'n tien kilo evenveel eitjes als 250 snappers die elk ongeveer één kilo wegen. Bij een verder voortschrijdende klimaatontwrichting zal volgens wetenschappers de visstand in 2050 met veertig procent afnemen.
Minder vis is niethet enige probleem dat Grace Obguia zorgen baart. Ook het weer wordt onvoorspelbaar. 'We zitten nu midden in de moesson, maar de afgelopen drie maanden is er geen druppel regen gevallen. Er zijn af en toe wel wolken, maar het blijft droog. En in de droge periode regent het dan ineens weer.' Ze zucht. 'De seizoenen zijn volledig in de war.' De ongeveer 470 inwoners van Bilangbilangan zijn van de regen afhankelijk voor hun watervoorziening. 'We vangen het regenwater op', vertelt Obguia en wijst omhoog naar de dakgoot die eindigt bij een opengesneden plastic fles, die als een trechter in een tuinslang hangt en in een grote regenton uitkomt. 'We gebruiken het om te koken, te drinken en te wassen. Maar de tonnen zijn leeg.'
Ze klopt tegen het blauwe plastic, een hol geluid klinkt. 'Hier op het eiland is geen bron, geen put waar we water uit kunnen oppompen. Het grondwater is zout. We moeten ons water nu kopen in Tubigon, op Bohol. En dat kost geld. Geld dat ik eigenlijk nodig heb om medicijnen te kopen als een van ons ziek wordt. Of om het bed te betalen dat ik in een huis aan wal huur, voor mijn oudste zoon Mark (12) die daar doordeweeks naar de middelbare school gaat.'
Wasgoed wappert aan een lijn in de wind, die naarmate de dag vordert harder is gaan waaien. Het kabbelende water is veranderd in een onrustige zee met golven die bruisend omslaan op het strand. 'De wind is ook veranderd. Er is meer wind, hij waait anders.' Een voor een haalt Grace de T-shirts van de waslijn en gooit ze over haar schouder. 'Daardoor veranderen de stroming, eb en vloed, en vooral de stormen. Op sommige dagen kan de wind ineens zo sterk aanzwellen dat er een storm ontstaat. Als Ricky dan aan het vissen is, kan ik me enorm ongerust maken. Maar niet de zee op gaan betekent geen vangst, geen eten, geen inkomen.' Añabieza, die naast het huis zit en zijn vislijnen en -haken inspecteert, knikt instemmend, terwijl naast hem dochter Mayang (4) met een leeg blikje in het zand speelt.
Bilangbilangan, dat maar net groter is dan een voetbalveld, is een labyrint van smalle stratjes en steegjes. De huizen zijn gemaakt van bamboe, platen multiplex, golfplaat en afdekzeil. Slechts de school, de kerk en een handjevol andere gebouwen zijn van beton. Een paar zijn hoger dan één verdieping en steken net als de palmbomen boven alles uit. Het sportveld is de enige nog open ruimte. Voor de rest is het eiland volgebouwd, tot zelfs daarbuiten, getuige de huizen op palen. Daaromheen klotst overal de zee.
Volgens het World Risk Index Report 2023 is de Filipijnen het land dat het kwetsbaarst is voor klimaatrampen, door de opwarming van de aarde worden de risico's hierop steeds groter. Nu al razen er jaarlijks zo'n twintig tyfoons over het land, zijn er periodes van extreme droogte, is de moesson onvoorspelbaar en stijgt de zeespiegel. Dat laatste werd nog eens versneld toen in Bohol eind 2013 een aardbeving met een kracht van 7,2 op de schaal van Richter plaatsvond en de eilandjes voor de kust werden getroffen door enorme verzakkingen. Een deel van Bilangbilangan verdween in zee, het andere deel kwam meer dan een meter lager te liggen waardoor het eiland, dat geen heuvels of rotspartijen kent, gemiddeld nog maar één meter boven zeeniveau ligt.
'Voor ons is zeespiegelstijging niet iets van de toekomst', zegt Obguia, 'het is de keiharde werkelijkheid. Elke twee weken, bij springtij, slaan de golven tegen onze huizen en stromen de straten vol. We waden dan tot onze enkels door het water.' Ze legt de opgevouwen was op een plank en gaat op het trapje voor haar huis zitten. Haar zoon Iking (6) komt net aanlopen, in schooluniform, donkerblauwe broek en wit shirt, een rugzak op zijn rug. 'Dit is de harde realiteit. Daar', ze wijst, 'ligt de Dumog-zandbank. Vroeger lag die boven water, er stonden zelfs een paar hutjes op. Als kind ging ik er vaak spelen. Nu ligt het permanent onder water. Dat zal ook met Bilangbilangan gebeuren.' Ze slaat haar arm om haar zoontje en geeft hem een knuffel. 'De dreiging van het water heeft invloed op mij en mijn man. En op mijn kinderen. Hoe klein ze ook zijn, ze zijn zich er volledig van bewust. Ze zien het vanuit ons eigen huis gebeuren.'
In de periode 1993-2015bedroeg de zeespiegelstijging in de Filipijnen zo'n 5,7 tot 7,0 millimeter per jaar, het dubbele van het mondiale gemiddelde van 2,8 tot 3,6 millimeter. Dat lijkt marginaal, maar is voor Bilangbilangan schrikwekkend veel. De gemeenschap heeft zich hier op eigen kracht moeten aanpassen. Huizen op palen hebben hun intrede gedaan en het eiland wordt opgehoogd met brokstukken koraal, stenen en zelfs afval. Het dient niet alleen als bescherming, maar ook als fundering voor huizen. 'We improviseren, we moeten wel, niets doen kan niet. Alles om onszelf te beschermen tegen het water', zegt Obguia.
Zo'n vijftien jaar geleden hebben de bewoners ook een zeewering gebouwd om het verder afkalven van hun eiland tegen te gaan. Maar door de aardbeving en de vele stormen is de betonnen muur over de hele linie beschadigd en zelfs deels weggeslagen. 'We hebben de muur gebouwd om te voorkomen dat elke storm weer een stukje van ons eiland afsnoept. Maar hij biedt nog maar nauwelijks bescherming, bij vloed stroomt het water door de vele gaten. Geld om de muur te repareren hebben we niet. Er is geen hulp, geen financiële steun. Ook de overheid doet niets. We staan er alleen voor.'
Zorgwekkend is dat de opwarming van de aarde - en van het zeewater, de zogenaamde thermische uitzetting - niet alleen voor een stijging van de zeespiegel zorgt; klimaatwetenschappers voorspellen ook dat de intensiteit van stormen door het broeikaseffect enorm toeneemt. Zo dateren de vijf dodelijkste stormen ooit in de Filipijnen van na 2006. In de meteorologie wordt de Saffir-Simpson-schaal gehanteerd om de stormen naar hun kracht in te delen: categorie één zorgt voor relatief beperkte schade, een storm van de vijfde categorie is uitermate verwoestend. En gold tien jaar geleden categorie drie als de krachtigste storm, nu is dat al categorie vijf, oftewel een supertyfoon zoals Odette die op 16 december 2021 de Filipijnen bereikte. Met windsnelheden tot 260 kilometer per uur raasde ze over onder andere Bilangbilangan en veroorzaakte metershoge vloedgolven in de zeestraat van Cebu. Ongelukkigerwijs viel Odette ook nog eens samen met het springtij, waardoor het water tot ongekende hoogte werd opgestuwd.
'Bij lang niet alle stormen worden we van tevoren gewaarschuwd, maar voor Odette hoorden we het via de radio en de lokale overheid', vertelt Obguia. 'Gelukkig had ik genoeg geld om de evacuatie te betalen, want ook daarvoor krijgen we geen hulp vanuit de overheid.' Veel mensen bleven om die reden noodgedwongen op het eiland achter en schuilden in een van de betonnen gebouwen.
Obguia vertrok naar het culturele complex in Tubigon, dat dienst deed als shelter. 'Het was vreselijk om alles te moeten achterlaten. Mijn huis, de andere mensen, mijn spullen. Maar ik kon met mijn kinderen niet hier blijven.' Ze waande zich veilig in de shelter, maar Odette was zo krachtig dat het dak van de shelter werd weggeblazen. 'En daar zat ik, alsnog in de storm, met mijn doodsbange kinderen. Ik durfde niet te denken aan thuis. Als het hier al zo erg was, hoe moest het dan wel niet op Bilangbilangan zijn?'
Pas een paar dagen nadat de storm was uitgeraasd mocht ze terug. 'Contact met de mensen op Bilangbilangan was niet mogelijk, er was geen stroom en daardoor geen verbinding met het vasteland. Ik had geen idee wat voor ravage ik zou aantreffen.' Al vanaf de boot zag ze dat een groot deel van het eiland was weggeslagen. Stukgeslagen boten dreven in zee of lagen als wrakhout op het strand. 'Ik zat als versteend in de boot, durfde er niet af. Mijn oudste zoon rende naar ons huis. Huilend kwam hij terug. Ik vergeet nooit de blik in zijn ogen. "Mama, ons huis is weg, er is alleen nog maar zand." We hadden niets meer, alleen de kleren die we hadden meegenomen naar de shelter.'
De schade is overalop het eiland nog goed zichtbaar. Veel huizen zijn door geldgebrek nog niet hersteld. Een van de klaslokalen - de school lag net als het huis van Obguia in de frontlinie van de storm - is een ruïne met een gapend gat waar ooit een gevel zat; van het dak is niet veel meer over dan een loszittend stuk golfplaat dat klappert in de wind. Even verderop steken vier palen uit de zee, ooit de fundering van een huis. Een geknakte palmboom ligt op het strand, daarvoor staat een betonnen geraamte van een huis scheef weggezakt in het water. 'Van de overheid kregen we paraplu's en kaplaarzen. En elk gezin zou vijfduizend pesos krijgen om zijn huis weer op te bouwen, maar ik wacht nog steeds op het geld.'
De Filipijnen blijken niet alleen gevoelig voor natuurrampen, maar ook voor corruptie. Geld voor bijvoorbeeld de aanleg of verbetering van infrastructuur, de bouw van scholen, medische hulp en herstel na een ramp kan door politici naar eigen inzicht worden besteed. Controle op de besteding van het geld ontbreekt en miljarden pesos verdwijnen in de zakken van onder andere ambtenaren, senatoren en hun familie. Veel vertrouwen in de politiek heeft de bevolking niet. Ook Obguia niet. 'Filipijnse politici komen alleen langs als er verkiezingen op komst zijn. Ze beloven dan van alles, maar het zijn allemaal loze beloftes.'
Voor de bewoners van Bilangbilangan zit er maar een ding op: hun veerkracht tonen en na elke tyfoon hun huizen weer opnieuw opbouwen - en hopen dat de volgende storm zich niet snel aandient. 'We zijn bang sinds Odette, deze storm veranderde alles. Maar we aanvaarden wat ons toebedeeld is. Het is de natuur. Elke dag bid ik tot God om ons te beschermen.' Het deel van het eiland waar haar huis stond, heeft tijdens Odette de grootste klap gekregen. 'De vloedlijn is een paar meter dichterbij gekomen. Ik kon en mocht mijn huis niet meer op dezelfde plek opbouwen. We zouden dan praktisch in zee wonen, te riskant.'
Ze staart naar de zee waar de restanten van een stenen gebouwtje staan. Het voormalige openbaar toilet. De deuren zijn eruit geblazen, de witte wc-potten staan er nog. Ze zijn door het hoge water en weggeslagen zand onbereikbaar. 'We kregen deze plek hier aangewezen. Met reststukken en afvalhout heeft Ricky weer een huis gebouwd, op palen ditmaal. Maar het is nog steeds niet af.' Ze wijst naar het afdekzeil dat als tijdelijke overkapping voor de keuken dient. 'Simpelweg omdat we het geld niet hebben om de materialen te kopen.' Om meer inkomen te genereren vaart haar man zo vaak hij kan uit en heeft Obguia een baan als leerling-diëtist in het gezondheidscentrum. 'Het is geen vetpot, maar alle kleine beetjes helpen.'
Van het klimaatschadefonds, dat op de recente VN-klimaatconferentie in Dubai werd goedgekeurd, heeft ze nog nooit gehoord. Op het eerste gezicht lijkt dit een stap in de goede richting: de landen die het meest vervuilen gaan bijdragen aan schade die armere landen ondervinden door de gevolgen van de klimaatcrisis. Eind vorig jaar zat er bijna vierhonderd miljoen euro in het fonds, de Nederlandse bijdrage bedroeg vijftien miljoen euro. Maar dat is bij lange na niet voldoende. Bovendien is doneren aan het fonds niet verplicht. Aan multinationals, over het algemeen grote vervuilers zoals Shell en Bayer, wordt helemaal geen bijdrage gevraagd. Daarnaast is het fonds bij de Wereldbank ondergebracht die met name leningen verstrekt en geen giften doet.
Het is vloed.Van het parelwitte strand is niets over, het is net als de zeewering opgeslokt door de zee. Een voor een vertrekken de vissers met hun bootjes de nacht in. Ook Añabieza. 'Ik hoop dat hij vannacht een goede vangst heeft. En dat hij veilig weer terugkomt', zegt Obguia. Samen met Mayang en Iking zwaait ze hem uit. Niet veel later gaat de zon onder en kleurt de lucht in de mooiste pasteltinten. De wind brengt eindelijk verkoeling en langzaam komt het eiland tot leven. Kinderen struinen door de straatjes, her en der gaan barbecues aan voor het avondeten. De generator, die de eilandbewoners dagelijks van 16.00 uur tot middernacht van stroom voorziet, zoemt onafgebroken. Vanuit een huis klinkt muziek. Karaoke. Een serieuze aangelegenheid waar met name jonge mannen de meest romantische liedjes ten gehore brengen. Of je kunt zingen of niet maakt niet uit. 'Karaoke is behoorlijk populair. Het brengt de mensen samen', lacht Obguia. In haar kleine keuken is ze bezig met het eten, rijst met vis en een beetje zeewier.
'Hoe ik de toekomst zie?' herhaalt ze de vraag. 'Het leven is door klimaatverandering in ieder geval moeilijker geworden. Ik hoop dat we het kunnen volhouden, dat we hier kunnen blijven leven, of in ieder geval zo lang als mogelijk is. Dit is waar ik ben geboren, waar mijn ouders wonen en waar ik oud hoop te worden. Dit is mijn thuis, wie ik ben. Mijn geloof geeft me vertrouwen, hoop en kracht om hier te blijven en te overleven. Ik bid voor een goede vangst, zodat we onze financiële problemen het hoofd kunnen bieden. Ik bid voor regen, voor veiligheid.'
Het eiland verlaten is geen optie. 'Moeder Aarde waarschuwt ons. Door te verhuizen naar het vasteland zal de klimaatverandering niet stoppen. We moeten niet vluchten, we moeten de oorzaken aanpakken. Alleen zijn wij niet de veroorzakers van dit wereldwijde probleem, dat zijn de rijke, westerse landen. Dankzij deze landen staat het water ons aan de lippen. Als de overheid hier al niet naar ons luistert, wie in de wereld dan wel? Ik voel me daardoor machteloos. Daarom wil ik tegen de overheid, tegen de rest van de wereld, Amerika, China, alle vervuilers, zeggen: wees duurzaam, denk aan de problemen die je veroorzaakt, direct of indirect. Bedenk wat je verwoest, wiens leven, mijn leven.'
Links: leven op Bilangbilangan is leven aan de frontlinie van de klimaatcrisis ...