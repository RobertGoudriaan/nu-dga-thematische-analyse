Bezeten door de rivier Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
Over het water, de instant-roei-klassieker van Hans Maarten van den Brink, is een vertelling vol symboliek die onuitgesproken blijft. Daar is schrijversmoed voor nodig.
Zo idioot is hij ook weer niet,die clichévraag aan nahijgende atleten. De sportkijker wil versmelten met de held of de heldin. Hij wil het allemaal van binnenuit meebeleven: de ontbering, de pijn, het afzien, de strijd en dan de euforie van de eindstreep en de winnaarsroes.
Het probleem zit hem in de tijd en de timing. Uitgeteld voor zo'n wandje met logo's, vlag om de schouders, happend naar adem, zijn zelfs de olympiërs niet in staat om de volle omvang van hun gevoelsleven uit te gieten in klare taal.
Wie werkelijk een antwoord wil hebben op die clichévraag, moet niet bij het scherm zijn, maar bij de literatuur. Anton, jij en David hebben zojuist een fántastische 2000 meter geroeid in de twee. Wat ging er allemaal door je heen?
Anton: 'Tijdens de start was ik geheel met mijzelf bezig, geconcentreerd, soms op de rand van paniek, soms eroverheen, pogend de hele ingewikkelde machinerie van boot en lichaam zo snel mogelijk in beweging te krijgen.'
En toen dat gelukt was? Toen de eerste kilometer was bereikt, en je aan die laatste kilometer moest beginnen? 'In die kilometer verplaatsten mijn gedachten en mijn gevoel zich van mijn eigen lichaam naar dat van David. Ik voelde hoe hij me steunde alsof ik er zelf spieren bij kreeg. Ik vroeg me af of hij het volhield en hield zelf vol omdat hij dat deed. Door de pijn heen begon ik weer te genieten en in het vierde en laatste stadium, wanneer we het finishterrein naderden en het geluid van de roeiers plaatsmaakte voor geluiden van de kant, kwam alles samen: mijn eigen lijf, dat van David, de snelheid van de boot, de tegenstanders die ik nu volledig in het oog had omdat we op hen voorlagen - en die hele kluwen van waarnemingen en gevoelens, die ik scherp van elkaar kon onderscheiden maar die allemaal tegelijk op mij inwerkten, vormden samen het geluksgevoel van de laatste meters dat zich ontlaadde in een fluitsignaal, een toeter of een kanonschot.'
De sportkijker is niet zozeer op zoek naar een atletische prestatie van iemand die fysiek boven zichzelf uitstijgt, hij is op zoek naar een manier om zich met de sporter te vereenzelvigen. Hij zoekt vooral een personage en een verhaal.
Sifan Hassan mag dan al meer dan zeven jaar in Amerika wonen, ze blijft de heldin uit ons nationale sprookje: op de vlucht, verstoten door haar Ethiopische moeder kwam ze in een Hollands asielzoekerscentrum, waar ze na jaren van tegenspoed kon opklimmen en gloriëren.
Een vergelijkbaar verhaal van sociale stijging is een van de vele, vele elementen die de novelleOver het water(1998) van Hans Maarten van den Brink tot zo'n intens invoelbare ervaring maken. Anton, zoon van een vader die de trams onderhoudt, groeit op aan de verkeerde kant van de rivier de Amstel. Van kinds af aan al is hij bezeten door de rivier, en hij raakt vooral betoverd door een boot met roeiers erin.
Maar lid worden van de roeivereniging, is - zeker dan, in 1939 - ondenkbaar, tot de dag waarop het zomaar lukt. Al blijft hij zich aanvankelijk het buitenbeentje voelen, die ene van de acht roeiers die de 'volmaakte harmonie' die hem destijds gelokt had, onmogelijk maakt. 'Ik ben altijd doodsbang gebleven om niet daar thuis te horen waar ik het liefste was.'
Dan volgt er een nieuwe omslag. Een Duitse man, Herr Doktor Schneiderhahn (is hij overgestoken uit Mulisch'Stenen Bruidsbed?)plukt hem uit de boot, samen met David, om met z'n tweeën te gaan trainen voor de Olympische Spelen die het jaar erop in Finland zouden plaatshebben.
Het knappe aan Van den Brinks vertelling is dat hij die heel licht, bijna luchtig weet te houden en tegelijkertijd de grote diepte oproept die dit kleine bestaan in de marge optilt tot het leven van een geroepene, met keerpunten en openbaringen. Huiveringwekkend mooi is bijvoorbeeld het simpele moment van een heel korte regenbui in de zomer, waar de twee jongemannen doorheen glijden in hun langwerpige cocon. Het is vervuld van sfeer en betekenis, rond iemand die overtuigd is een grote opdracht te hebben gekregen. 'Ja, dat klinkt verheven. Maar zo dacht ik erover in die tijd.'
Je hoeft denk ik niet zelf geroeid te hebben om hierin mee te kunnen gaan, maar het helpt wel. Zelf zat ik afgelopen zomer regelmatig in een kajak op uitgestrekte meren in Zweden. Veel van Antons sensaties kon ik zelf beleven: het geluid van de houten riem in een volkomen glad wateroppervlak, de nadruk die elk geluid en elke beweging dan krijgt, maar ook de ruimtevrees die je overvalt als je ineens voorin zit, en zich voor je ogen 'de overweldigende koepel van lucht en water' opent.
Later roeide ik mee in een replica van een Vikingenschip in het Deense Roskilde. Er was weinig verbeeldingskracht voor nodig om te bedenken dat dit in grote lijnen hetzelfde model schip was - met één mast met vierkanten zeil - waar Odysseus mee langs de Sirenen voer.
De Styx, Johannes de Doper, de Lethe, de rivier van Heraclitus: ook die symboliek doet bij Van den Brinks loepzuivere novelle mee, maar opnieuw zonder dat de auteur ons bij ons nekvel pakt en ons erin onderdompelt. De titel, die concreet en terloops is, maar evengoed op een filosofisch traktaat zou passen, doet het ook al meteen.
Er is een speciaal soort schrijversmoed voor nodig om de verleiding te weerstaan om met te veel duiding of uitleg te komen.Over het wateris een van die kleine boeken die elke schrijver volgens mij ooit hoopt te schrijven, een boek waarin alleen nog de essentie staat en van binnenuit begint te stralen, op een manier die de auteur zelf ongetwijfeld ook verrast. Dit zal ook de reden zijn dat het zo universeel aansprak - het kreeg internationale lof, prijzen, en werd een klassieker die herdruk op herdruk beleefde.
Dit boek verscheen eind jaren negentig, op het moment dat oorlogen en mondiale ellende verder weg leken dan ooit, en toen alle maatschappelijke kloven nog niet zó sterk in de journalistieke belangstelling stonden. Ik kan me indenken dat een schrijver die dit verhaal nú zou vertellen net iets nadrukkelijker zou stilstaan bij datgene wat Van den Brink uiterst subtiel alleen maar aanstipt.
Dat het 1939 is, en dat het roeiersgeluk zich dus in de laatste zomer vóór de verschrikkingen afspeelt. Dat David waarschijnlijk joods is, en Schneiderhahn een politiek vluchteling. Dat David voor Anton niet alleen zoiets als een geprojecteerde platoonse wederhelft is, maar dat er ook sprake is van gesublimeerde homoseksuele gevoelens. Het is allemaal niet of amper benoemd, hooguit fluisterend gesuggereerd, en toch zijn het bepalende kaders die de leeservaring intensiveren.
Gaandeweg pas dringt tot je door waarom het boek je zo ontroert. Dat zit hem in de tragische argeloosheid van Antons geluk. Volkomen naïef gooit hij zijn hart open voor het grote wonder dat hem ten deel valt, terwijl dat paradijs in zekere zin iets vals heeft. Voor zijn roeimaat David, die in de rijkere buurt woont en die al plannen heeft om de stad te verlaten en in het buitenland te gaan studeren, is het roeien domweg een van de episodes uit zijn leven, een opstapje naar de grotere apotheosen die een bevoorrecht leven als het zijne in het verschiet heeft. Met als wrange ironie dat juist David na de oorlog is verdwenen, en Anton bij de brokstukken van de vernietigde roeisteiger staat en verder moet leven.
Ook de grote droom van de Spelen in Finland - het land van de duizend meren - is een fata morgana. Roeicoach Schneiderhahn moet dat hebben geweten. Alle trainingsschema's, zijn gehamer op discipline, zijn geheime tips en wetenschappelijke berekeningen waarmee hij de jongens ondersteunt zouden weleens een bezwering kunnen zijn tegen de chaos en de verschrikkingen waarvan hij weet dat die onvermijdelijk komen. Aan Anton de taak om het geluk, het eenmalige, te ondergaan zonder het vast te kunnen houden, op te gaan in die kleine eeuwigheden van het heden op de rivier.
Ik vroeg het me soms af tijdens de afgelopen 'sportzomer', waarin de records, huldigingen en medailles in mijn nieuwsoverzichten verschenen naast kruisraketten, liquidaties en gebombardeerde scholen en kinderziekenhuizen: is die enorme mondiale sportobsessie ook niet opgetuigd door een Schneiderhahn-achtige geest, die ons glinsterende pseudo-ervaringen voortovert, om in op te kunnen gaan voordat de buitenwereld zich aandient.
Wat de sportkijker zoekt is een mythe om, voor een kortstondige eeuwigheid, boven de misère uit te stijgen. Wat de sportkijker eigenlijk zoekt is het beste te vinden in een boek.