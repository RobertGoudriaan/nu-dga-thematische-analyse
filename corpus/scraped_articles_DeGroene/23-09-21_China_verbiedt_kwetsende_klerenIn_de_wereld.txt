China verbiedt 'kwetsende' kleren In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Beijing- Dat Xi Jinping wil dat alle Chinezen hetzelfde denken, wisten we al. Maar dat hij naast gedachtemisdaden nu ook kledingmisdaden wil invoeren, is nieuw. De herziene wet openbare veiligheid is daarover duidelijk: het dragen van 'kleding of symbolen die de geest van het Chinese volk ondermijnen en de gevoelens van het Chinese volk kwetsen' kan twee weken cel of 650 euro boete opleveren. Een rechter komt er niet aan te pas. Onduidelijk is welke kleding of symbolen de volksgevoelens kwetsen, en dat is niet toevallig, want hoe vager hoe effectiever.
De kledingwet heeft een voorgeschiedenis. Onder Mao droeg iedereen blauwe of grijze hobbezakken of het Sun Yat-sen-pak, in het Westen Mao-pak genoemd. Spijkerbroeken, hoge hakken of lang haar, onmiskenbare tekenen van westerse decadentie, waren uiteraard taboe. Na Mao werd het op kledinggebied steeds meer vrijheid blijheid. De grote westerse modehuizen ontdekten de Chinese markt en China werd de grootste producent van westerse kleding.
Controlfreak Xi Jinping heeft de klok teruggedraaid. Op tv zie je geen decollet√©s, oorringetjes of tatoeages meer. Vorig jaar waren er verschillende incidenten rond mensen die zich qua kleding niet gedroegen zoals de door Xi gepropageerde modelburger. Een vrouw werd opgepakt omdat ze in het openbaar een kimono droeg. Die illegale aanhouding liep vooruit op wat in de nieuwe versie van de politiewet komt. Daarin staan ook nieuwe strafbare feiten, zoals belediging van helden en martelaren van de partij, onpatriottische daden en grove taal tegen de politie. Ook incidenten die online veel verontwaardiging hebben opgeroepen, hebben het tot wetsartikel gebracht, zoals van hoge gebouwen voorwerpen naar beneden gooien of het stuur van een rijdende bus vastgrijpen.
Niemand is ertegen dat dit soort gevaarlijk gedrag wettelijk strafbaar wordt. Maar dat de politie gaat bepalen wat de gevoelens van de 1,4 miljard Chinezen kwetst, dat vinden veel mensen absurd. De reacties op de sociale media liegen er niet om. Mogen we ons niet meer als een buitenlander vermommen? Straks geen das en geen pak meer dragen? Geen sushi meer eten? Laten ze duidelijk uitspreken wat we niet meer mogen dragen, niet meer mogen zeggen, niet meer mogen doen. Die kritiek is niet geheel weggecensureerd, want formeel gaat het nu nog om een wetsvoorstel, waarop de burgers kunnen reageren. Alleen worden die reacties zelden serieus genomen.