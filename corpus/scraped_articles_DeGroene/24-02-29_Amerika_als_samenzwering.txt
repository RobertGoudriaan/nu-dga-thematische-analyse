Amerika als samenzwering

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
Het satirische meesterwerk van William Gaddis lijkt in 1985 al te waarschuwen voor het Trump-tijdperk. De lezer blijft ontredderd achter.
Wie veertig jaar geledeneen roman schreef die in 2024 nog urgenter leest dan toen, komt van goeden huize. William Gaddis (1922-1998) is zo'n schrijver. MetCarpenter's Gothicschreef hij een snerpende satire op de trumpiaanse politieke paranoia-terreur en op de intolerantie van evangelische fundamentalisten. Gaddis verweerde zich woedend en virtuoos tegen de stupiditeit van mensen die menen het beter te weten dan wetenschappers en zich vastklampen aan de bijbel als letterlijk richtsnoer voor het leven. Hardnekkige domheid is de grootste vijand dieCarpenter's Gothicaanpakt: domheid die de Amerikaanse Constitutie (onder meer vrijheid van meningsuiting, godsdienst en pers) ondermijnt; domheid die schoolbibliotheken censureert; domheid die het Genesis-verhaal boven de evolutieleer van Darwin stelt; domheid die overal samenzweringen ontdekt waarachter de marxistische Satan zich zou schuilhouden.
Nu pas verschijnt het in vertaling, alsDe verlossers. Een uitgekiend moment? Wordt de corrupte Trump in november 2024 weggestemd én veroordeeld als crimineel en ondermijner van de democratie, of wint de domheid en het kortzichtige, reactionaire Amerikaanse isolationisme?
De verlossersspeelt zich af rond een verwaarloosd landhuis aan de Hudson, bij New York: 'klassiek staaltje Hudson River-timmermansgotiek' van een eeuw oud. De architect moest zich met hout behelpen - het authentieke bouwmateriaal was er niet - en concentreerde zich op de imposant ogende buitenkant, mét torentje. Een fatsoenlijke indeling van het interieur kon er niet vanaf. Dat is dan ook een stoffig rotzooitje, inclusief een gesloten kamer vol geheimen... De herfsttijd waarin het verhaal zich afspeelt, rond Halloween, draagt bij aan de maskerade.
En dan zijn er de drie hoofdpersonages. Ook zij dragen onzichtbare maskers en laten zich niet meteen kennen. Ze slepen hun eigen gesloten kamers, vol verzwegen pijn, met zich mee. De getraumatiseerde en littekenrijke Vietnamveteraan Paul Booth is media-adviseur van de corrupte evangelist Elton Ude en is getrouwd met Elisabeth Vorakers. Zij is dan weer de dochter van een puissant rijke ondernemer die zelfmoord pleegde omdat corruptieschandalen hem boven het hoofd groeiden (Paul was zijn smeergeldloopjongen). Het jonge echtpaar, dat permanent in geldnood verkeert - Elisabeths erfenis zit vast in een trustfonds - huurt het huis aan de Hudson van de mysterieuze McCandless.
Vanaf zijn kolossale romandebuutThe Recognitions(1955), een meesterwerk over vervalsing, praktiseerde Gaddis een bijzondere manier van vertellen. Zijn tweede omvangrijke romanJR(1975), over een New Yorks wonderknaapje dat per telefoon een bedrijfsimperium opbouwt, bestaat louter uit dialogen en monologen. De lezer zoekt het maar uit. Gaddis verlangt maar één ding van hem: bereidheid om uit de verhaalchaos vol communicatiestoornis en wrang-kostelijk misverstand een vuurrode draad te vinden. Die draad onthult de kern: domheid die een wankelende democratie demoniseert.
Ook inDe verlossersstaan meanderende monologen en voortdurend onderbroken dialogen centraal. De lezer valt midden in alle kanten uit schietende gesprekken, hoort één kant van opgewonden telefoonconversaties en komt er slechts stukje bij beetje achter waar het steeds over gaat. Aan de hand van spaarzame beschrijvingen van de naaste omgeving en het tijdsverloop doemt er een verhaal op dat gefixeerd is op de corruptietroef bij uitstek: geld.
De complexe plot vanDe verlosserslaat zich niet zomaar navertellen. Laat ik het bij een duiding houden. Het houten huis aan de Hudson is een 'zoete inval': een onophoudelijke stroom post en reclame, radiogeluiden en tv-beelden, rinkelende telefoon en onaangekondigde bezoekers, onder wie de ondoorgrondelijke verhuurder McCandless. De whiskydrinkende workaholic Paul Booth werkt zich in het zweet en reist voor zijn cliënt Elton Ude, een godsdienstfanaticus, een kruistocht tegen Het Kwaad. Dat kwaad verwoordt Gaddis aan de hand van een reactie op een reactionaire gerechtelijke uitspraak over de evolutietheorie. Het is een tirade die de venijnige toon vanDe verlossers(alle 'verlossers' blijken cipiers van de geest) weerspiegelt: 'Dit is van een rechter in Georgia van nu, moet je horen. Deze apenmythologie van Darwin ligt ten grondslag aan abortus, prostitutie, promiscuïteit, de pil, het pessarium en andere profylactica, perversies, premature zwangerschappen, pornotherapie, publieke zedenverwildering en de proliferatie van allerhande misdaden waarom geen penisnijd, potten en pederasten, zou 'ie dat ook in de Bijbel hebben gevonden?'
Politici die bij Ude's godsdienstfanatisme betrokken zijn azen op 'strategische grondstoffenreserves' in Afrika. Noem het neokolonialisme. Daar heeft dominee Ude een radiostation, gericht op zieltjeswinnen. En hier komt geoloog McCandless in beeld, die in zijn jeugd een goudader op het terrein van Ude's zendingsmissie meende te hebben ontdekt, waarna hij, docent aardrijkskunde en schrijver van gecensureerde schoolboeken, steeds nadrukkelijker belaagd werd door allerlei aasgieren. Er ontstaat een netwerk van corrupte betrekkingen tussen politiek, journalistiek en bedrijfsleven met als middelpunt het Victoriaanse landhuis aan de Hudson.
En dan is er dat andere verhaallijntje, een ontluikende liefdesaffaire tussen McCandless en de eenzame, achtergelaten Elisabeth, schijfster van een onafgemaakte erotische roman. Die affaire loopt hopeloos dood maar onthult wel wat McCandless te verbergen heeft in die afgesloten kamer en waarom hij, betweterige intellectueel en Afrika-kenner, zo woedend is op de domme Amerikanen. Elisabeth blijkt de zuiverste ziel in het geheel. Zij, voorbij alle materialisme, hoopt nog op iets beters, bijvoorbeeld met haar man Paul. Die blijkt steeds meer slachtoffer van zijn Vietnam-trauma, een ongeleid projectiel dat als een racist tekeergaat tegen het onrecht dat hem is aangedaan. De littekens zitten ook ónder zijn huid.
Zo blijkt iedereen ernstig gewond inDe verlossers. Verlossing laat op zich wachten. McCandless is een figuur die wil verdwijnen met zijn tijdelijk geliefde Elisabeth, maar zij blijft trouw aan haar hopeloze echtgenoot. McCandless verschijnt in de roman om allerlei archieftroep van vroeger op te ruimen maar laat Elisabeth achter met nog meer entropie in haar hoofd.
De lezer blijft ontredderd achter en denkt: is het zo erg? Ja, zo erg is het gesteld met Amerika. Blijf waakzaam tegen alle vormen van domheid.De verlossersis een geëngageerd, virtuoos meesterwerk. En William Gaddis' 'onzichtbare' invloed op de moderne Amerikaanse literatuur is leesbaar van het oeuvre van Thomas Pynchon tot en metThe Correctionsvan Jonathan Franzen, een titel die eerbiedig knipoogt naar Gaddis' monumentaleThe Recognitions.
De lezer denkt: is het zo erg? Ja, zo erg is het gesteld met Amerika
Ulf Andersen / Getty Images | William Gaddis, Parijs, 1993