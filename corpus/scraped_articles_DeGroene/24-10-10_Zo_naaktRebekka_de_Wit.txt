Zo naakt Rebekka de Wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Mijn schoonvader praat niet veel en houdt van insecten. Kevers, met name. Altijd voel ik me door een soort mand vallen als hij komt, omdat ik denk dat het klopt wat hij beweert: dat je niet én de hele tijd kunt praten over de wereld én van kevers kunt leren houden. Met mijn vader doe ik het eerste geregeld. Wij houden dan ook niet van kevers. Dat wil zeggen, we hebben er nog nooit écht eentje gezien, nooit de moeite genomen om ons gesprek te stoppen en een loep erbij te pakken.
Blijkbaar blijven we het aantrekkelijk vinden om het over de Amerikaanse verkiezingen te hebben, de geopolitieke verschuivingen in het landschap, de toenemende kloof tussen arm en rijk. Aantrekkelijker dan het allemaal van dichtbij te bekijken.
We lazen brieven, mijn vader en ik, van toen ik net werd geboren. Mijn moeder schreef over mijn huid en hoe ik keek, mijn vader schreef op datzelfde moment over klassenstrijd. In zijn brief leek het alsof hij een eeuwenoude burenruzie beschreef, waarvan de details er niet meer toe doen, terwijl ik mijn adem inhield bij de beschrijving van de details van mijn moeder over die nieuwe naakte baby op haar borst. Goed, het ging over mij, natuurlijk hield ik mijn adem in.
Aan mijn schoonvader vroeg ik advies over welke loep ik moest aanschaffen, waarop hij zei dat ik goedkoop moest beginnen. Mos was de volgende stap, voor hem, na de ongewervelden, maar daar was hij tot dusver nog niet aan toegekomen.
De botanicus Robin Wall Kimmerer hield een ode aan mos in de krant onlangs.
'Mossen zijn de oudste planten op deze planeet. Ze overleefden iedere klimaatverandering, iedere geologische en ecologische ontwrichting sinds er leven was op aarde. Voor mij is dat een signaal om heel goed te kijken hoe ze dat klaarspelen, met het oog op de klimaatverandering. Maar meer nog dan dat kunnen ze een uitnodiging zijn om onze definitie van succes te herbekijken. Vanuit het perspectief van het mos is dat alvast niet: groot en dominant zijn, want veel van die dominante organismen zijn verdwenen.'
We hebben ons hele leven nog om aan mos toe te komen, het zal er waarschijnlijk dan nog steeds zijn, zoals er ook al mosbedjes waren toen er dino's rondfladderden.
In Naturalis staat een homo erectus. Het is een reconstructie, en ook een vrouw. Haar borsten hangen alsof ze meerdere kinderen heeft gekregen.
Je moet eerst door een ruimte waar je een korte film te zien krijgt over hoe het schedelkapje gevonden werd eind negentiende eeuw.
Ik kan een bezoek aan deze homo erectus enorm aanbevelen. Het was echt adembenemend om oog in oog met haar te staan, wat ik natuurlijk helemaal niet deed, maar dat vergat ik dus.
Misschien was het adembenemende eraan ook dat ik me bij een homo erectus toch een man had voorgesteld, maar ze was dus een zwarte vrouw, die humor leek te hebben bovendien.
Ze heeft zoveel details en is zo naakt dat ik een soort intimiteit ervoer. Mijn schoonvader heeft dat ook met kevers, of eigenlijk weet ik dit niet zeker, maar als ik hem vraag hoe het bijvoorbeeld was op Schiermonnikoog of welke plek dan ook ter wereld, dan antwoordt hij met een opsomming van de verschillende kevers die hij door zijn loep heeft gezien.