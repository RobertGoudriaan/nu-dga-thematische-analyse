Wassing

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
TONEEL Penthesilea
Na de strijd, na de schokkende culminatie van al het zorgvuldig opgebouwde geweld in de structuur van de tekst, is er zorg in de handeling: voor de levende strijder, voor de gestorven strijder. Achilles en Penthesilea worden beiden gewassen door hun strijdmakkers in een precieze en sterk gespiegelde zachtmoedige choreografie. Deze rituele wassing zorgt impliciet ook voor het verleggen van het accent op romantisch geweld naar een allesomvattend accent op sterven én doorleven. Het is een opvallend ontroerende scène uit dePenthesileavan Eline Arbo naar een tekst van Heinrich von Kleist uit 1808, die met deze luide knal haar artistiek leiderschap viert bij ITA.
Dat ritualistische element van haar regie - ik denk nu ook aan de prachtige 'heksenscène' in de Lorca-bewerkingYermadie ze bij Het Nationale Theater maakte, waarin vijf vrouwen in een choreografie van ademhaling een gebed tot leven wekten - lijkt sterk vervlochten met het muzikale karakter van het werk. Thijs van Vuure maakte ook voor dezePenthesileade composities en die zijn van een grote emotionele, stuwende kracht. New wave-rockmuziek schreef hij, die de acteurs live uitvoeren. Als het organisch uit zichzelf lijkt voort te komen is het een uitzonderlijke op zich staande kracht die dialogiseert met de vertelling. Soms echter, word je ineens buiten een gedeeld universum gezet en kijk je korte ogenblikken naar iets gelikts, althans, ervaar je iets van de afstandelijkheid van een pop/rockconcert. Wat mogelijk bijdraagt aan dat gevoel is veelvuldig uit het grid op en neergaande instrumenten, lampen en rekwisieten.
Penthesilea (Ilke Paddenburg) en Achilles (Jesse Mensah) worden verliefd op het slagveld. Penthesilea voert een vrouwenstaat aan, ze is koningin van de Amazonen, het ruitervolk dat de eigen borst amputeert om de pijl en boog trefzekerder te kunnen hanteren. Achilles is de halfgod en legerleider bij de Grieken die verwikkeld zijn in hun Trojaanse Oorlog. Penthesilea fietst daar doorheen als een heel andere kracht met haar Amazonen. Ze zijn op jacht naar mannen voor hun jaarlijkse viering van het Rozenfeest. Paddenburg speelt haar lang ironisch, Mensah is ongrijpbaar en behoedzaam, hun treffen uiteindelijk van grote schoonheid en grote geilheid.
De hogepriesteres, gespeeld door Marieke Heebink, opent en sluit de vertelling. Een speler die niet genoeg geëerd kan worden; in al haar interpretaties schemert een kwetsbare moed door, een uiterst politiek uitgangspunt, waar bijvoorbeeld Mark Rutte beslist een scheutje van zou kunnen gebruiken. Ze wordt begeleid door een prachtige koorzang. In haar openingstekst, naar voren gehaald uit het origineel, valt een accent te ontwaren op de verwevenheid van deze menselijke beslommeringen met de natuur, de aarde, al het stof waar ze ook maar een klein onderdeel van zijn. Een welkome relativering bij het romantisch universum van Von Kleist. En terug te zien in hoe het lichaam van Felix Schellekens door resoneert op de donderdrums van Maria Kraakman: scherp doordacht, fijnzinnig, hot en snoeihard, Penthesilea lééft.
Han van Wieringen
Vanaf 24 augustus weer te zien,https://ita.nl