Enass Muzamel 1981 - 4 februari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
De Soedanese activist Enass Muzamel zette haar enorme talent in voor het grote én het kleine: van demonstreren tegen het regime en corruptie bestrijden tot het oprichten van een vrouwenfietsclub.
De eerste keer dat ik Enass Muzamel sprak in 2019, kort na de val van de Soedanese president Omar al-Bashir maakte ze meteen korte metten met de mythevorming over de rol van vrouwen tijdens de opstanden tegen deze dictator.'Please, niet weer een verhaal over Soedanese vrouwen in de frontlinie van de revolutie', zei ze aan de telefoon. 'Die doen het goed in West-Europa, maar werken uiteindelijk vooroordeelbevestigend. Was het maar zo eenvoudig. Voor dominante vrouwen in de openbare ruimte is onze samenleving voorlopig nog te conservatief.'
Hiermee ontkrachtte Enass Muzamel niet alleen de symboolvorming rond de destijds 22-jarige studente Alaa Salah, maar relativeerde ze ook het volgens haar al te heroïsche beeld van haar eigen bijdrage aan de massaprotesten. De duizenden Soedanese vrouwen die, tot hun eigen verbazing, de door het patriarchaat opgeworpen barrières overwonnen en voor het eerst de barricades opklommen, waren volgens Enass Muzamel de echte helden van de revolutie.
Muzamel ging voor het eerst de straat op tijdens de eerste golf van anti-regime-demonstraties in 2013. Repressiemaatregelen leidden tot de dood van bijna tweehonderd demonstranten. Zijzelf werd met grof geweld in een politiecel opgesloten. Ruim vijf jaar later, bij de nieuwe protestgolf die president Al-Bashir zijn politieke leven kostte, kwamen haar organisatietalent, verbindende kwaliteiten en overtuigingskracht samen. Dagen achtereen sloot ze zich aan bij protesten en sit-ins, trainde en mobiliseerde ze vrouwen, wierf ze fondsen en kookte ze voor demonstranten.
Haar motivatie haalde ze uit het voorbeeld van haar moeder. Hoe die na het overlijden van haar vader - Enass was toen dertien - het ene gevecht na het andere met haar schoonfamilie leverde om het bezit van het huis in Khartoem waar ze haar zeven dochters kon laten opgroeien. En hoe zij, met haar dochters, haar vingers stuk naaide om financieel het hoofd boven water te houden.
Als op een na oudste dochter werd ze kostwinner toen ze na haar studie landbouweconomie carrière maakte bij verschillende lokale en internationale organisaties, waaronder het Ontwikkelingsprogramma van de Verenigde Naties. Het was een grote teleurstelling dat ze haar rechtvaardigheidsgevoel binnen die wereld niet kwijt kon. Geldverspilling, corruptie en vriendjespolitiek bleken de norm. Ze leerde dat het binnen humanitaire organisaties draait om grote beloften, slim gebruik van jargon en het goede netwerk. En ook dat niemand zat te wachten op haar pogingen om iets aan de misstanden in Soedan te veranderen.
Zoals bij de Nederlandse christelijke hulporganisatie zoa. Intern waarschuwde Muzamel jarenlang vruchteloos voor nepotisme, corruptie, machtsmisbruik en seksueel wangedrag. Uiteindelijk nam ze ontslag, verzamelde een dossier en zocht contact met journalist Koert van der Velde van deNieuwe Revu.In de Tweede Kamer werden er vragen over gesteld. Muzamel beheerste de spelregels zonder het spel mee te spelen.
Een van haar werkgevers bood haar in 2014 een cursus aan bij het rntc, het trainingscentrum van de Wereldomroep in Hilversum. Met de vrienden die ze daar opdeed, bracht ze sindsdien elk jaar veel tijd door. Als revanche voor een in haar puberteit afgepakte fiets - haar ouders vonden het ongepast voor hun opgroeiende dochter - volgde ze een fietscursus in Utrecht. Eenmaal terug in Khartoem begon ze via Facebook haar eigen fietsclub, het Sudanese Female Cycling Initiative. De fietsende vrouwen in het park van Khartoem, een subtiele tactiek om een plek in de openbare ruimte op te eisen, gaf tientallen vrouwen een ongekende vrijheid en creëerde een kleine revolutie. Muzamel werd een bekende Soedanees en ontdekte haar overtuigingskracht.
Na de revolutie van 2019 richtte ze met een vriendin een eigen organisatie op: Madaniya (burgerschap). Dankzij haar charisma, ontwapenende oprechtheid en indrukwekkende netwerk was Madaniya al gauw precies wat Muzamel voor ogen had: een serieuze tegenspeler binnen het Soedanese ngo-wereldje. In het begin lag de focus op de politieke participatie van vrouwen en trainingen voor revolutionaire buurtcomités, later verschoof de prioriteit naar de toegankelijkheid van justitie en slachtoffers van seksueel misbruik. Voor Muzamel was het een gelukkige tijd, ze ging bijna euforisch voor het eerst naar de stembus, maar Soedan bewoog ondertussen alweer in de omgekeerde richting.
Toen het leger in oktober 2021 opnieuw de macht greep, voelde ze zich 'verraden', maar ze analyseerde de situatie tegelijk als 'onvermijdelijk'. Weer het traangas, de knallen, de groepsverkrachtingen. En weer ging ze minstens twee keer per week de straat op.
De situatie escaleerde toen in 2023 een gewapend conflict uitbrak tussen het regeringsleger en een onafhankelijke paramilitaire strijdmacht. Bombardementen op hun wijk in Khartoem dwongen Muzamel en twee van haar zussen over land naar Ethiopië te vluchten. Van daaruit trokken haar zussen noodgedwongen naar Caïro en zocht ze zelf toevlucht in Nederland.
Op afstand bleef ze zich inzetten voor de evacuatie van landgenoten in nood, hulp aan Soedanese vluchtelingen elders, en medische zorg voor slachtoffers van seksueel geweld door Soedanese strijdgroepen. Voor deze inspanningen kreeg ze internationaal erkenning. Ze sprak voor de VN-mensenrechtenraad, werd door deThe Guardianuitgeroepen tot een van de inspirerendste mensen ter wereld en won in oktober vorig jaar de Vital Voices Global Leadership Award.
Begin februari 2024 moest ze voor een nieuw paspoort naar de Soedanese ambassade in Berlijn. Terug op haar hotelkamer kreeg ze opeens een agressieve infectie die haar fataal werd.
Ze kreeg internationaal erkenning voor haar werk
Vital Voices