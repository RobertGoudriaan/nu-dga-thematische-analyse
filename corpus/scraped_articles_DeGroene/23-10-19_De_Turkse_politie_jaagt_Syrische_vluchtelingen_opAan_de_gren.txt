De Turkse politie jaagt Syrische vluchtelingen op Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Istanbul -In de verkiezingsstrijd tussen de Turkse Erdogan en zijn tegenkandidaat Kiliçdaroglu dienden Syrische vluchtelingen voor beiden als een electorale troefkaart. Turkse politici en media voedden het sentiment dat de vier miljoen Syrische vluchtelingen de reden voor de economische malaise zijn. Na zijn herverkiezing voelt president Erdogan zich gesterkt om Syrische vluchtelingen uit te zetten.
Officiële verblijfsvergunningen worden genegeerd. Zo werd een Syrische vluchteling met een verblijfsvergunning in Istanbul aangehouden en naar Noord-Syrië gereden. Een andere Syriër, ook in bezit van een verblijfsvergunning, was met zijn hoogzwangere vrouw op weg naar het ziekenhuis. Onderweg werd hij staande gehouden en gearresteerd. De vrouw moest zelf naar het ziekenhuis zien te komen. Pas in Syrië kon hij via een videoverbinding zijn pasgeboren kind zien.
Anas Al Mustafa vreest daarom voor zijn leven. Vorig jaar hebben de Turkse autoriteiten hem gearresteerd en zonder proces gedeporteerd naar Syrië, hoewel hij een verblijfsvergunning had. Hij vluchtte te voet terug naar Turkije. Tijdens zijn arrestatie werden zijn Syrische paspoort en Turkse verblijfsvergunning afgenomen.
Hoewel de Verenigde Naties zich over zijn zaak bogen en de Turkse autoriteiten hebben gemaand om hem zijn documenten terug te geven, negeert Turkije dit verzoek nog steeds. Terwijl dezelfde zaak ook bij het hogere Turkse gerechtshof dient, vreest hij dat agenten zijn verblijfsvergunning en zijn rechtszaak zullen negeren en hij alsnog Turkije wordt uitgezet.
Het noorden van Syrië, waarnaar Turkije de illegaal gearresteerde vluchtelingen deporteert, wordt door Turkije bestempeld als 'veilige zone'. In werkelijkheid wordt de regio geregeerd door verschillende criminele clans. Al Mustafa, een bekend mensenrechtenactivist, vreest daarom te worden gekidnapt. Indien het losgeld niet betaald wordt kan dat zijn dood betekenen. Ook de Syrische overheid zal op zoek gaan naar Al Mustafa, omdat enkele van zijn familieleden lid zijn geweest van het Vrije Syrische Leger.
Intussen heeft hij toezegging gekregen van Italiaanse instanties om daar asiel te krijgen: 'Als je me niet in Turkije wil is dat prima. Maar geef dan mijn papieren terug, zodat ik naar Italië kan en veilig ben. Mijn veiligheid is geen speelgoed.'
Het aantal in 2023 getelde doden en vermisten aan de Europese buitengrenzen, volgens het Missing Migrants Project (IOM): 3742