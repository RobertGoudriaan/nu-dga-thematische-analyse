Felrood Holland Festival Carmen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
De een sterft, de ander danst. Bij Wu Tsang en Moved by the Motion hoeft Carmen niet per se dood. Zij verandert in Flamenca.
Zijn het steeds vrouwendie het moeten ontgelden in de slotaktes van opera's? Zo'n anderhalf jaar geleden bracht Marina Abramovic een afgeladen vol Carré in vervoering met haar ode aan operadiva Maria Callas,7 Deaths of Maria Callas. Een 'opera-ervaring' noemde zij zelf het sentimentele schouwspel waarin zij, liggend in bed als ware zij Callas op haar sterfbed, haar grootste successen aan zich voorbij ziet trekken. Jonge sopranen brachten de aria's ten gehore uitLa traviata, Tosca, Otello, Madama Butterfly, Lucia di Lammermoor, NormaenCarmen.
Zeven negentiende-eeuwse opera's met als gemeenschappelijk kenmerk het sterven van de heldin. Eigenlijk was die bij voorbaat al een 'gevallen' vrouw, op z'n best een rebelse of fatale figuur, als tegenpool van het burgerlijke huwelijksideaal. Ze wordt vermoord, raakt dodelijk ziek, doodt zichzelf. De liefde is steevast de aanjager van het drama, de vrouw die moet boeten is het slachtoffer van een jaloerse of afvallige minnaar. Aan Abramovic' theatrale ode lag ook haar identificatie met Callas ten grondslag, toen die net als zij verlaten bleek door haar geliefde.
Van de stervende operaheldinnen is Carmen door de decennia heen misschien wel de beweeglijkste gebleken. Georges Bizet componeerde zijn gelijknamige opera in vier bedrijven geïnspireerd op een novelle van Prosper Mérimée. De eerste opvoering vond plaats in Parijs op 3 maart 1875, achteraf gezien vier maanden voor Bizets dood. Het was niet echt een succes; het publiek had nog even wat tijd nodig om aan het kennelijk gewaagde gegeven te wennen van de liefde tussen een stierenvechter en een zigeunerin. Of misschien was het een vormkwestie: Bizet creeerde een zogehetenopéra comique,waarin de zang wordt onderbroken door gesproken dialogen. Inmiddels staatCarmente boek als de meest opgevoerde opera van de afgelopen eeuw.
Met name de twee aria's waarmee Carmen en Escamillo zichzelf introduceren, respectievelijk deHabanera ('L'amour c'est un oiseau rebelle')en deAir de toréador ('Votre toast, je peux vous le rendre')zijn uitgegroeid tot dijenkletsers, bijna onmogelijk om er niet bij in te haken.
Van alle courtisanes en grisettes die de burgerman tot het uiterste drijven in hun verleidelijkheid en ongrijpbaarheid, is Carmen de meest 'vreemde' en 'exotische'. Niet zo vreemd dat Moved by the Motion, het gezelschap rondom kunstenares Wu Tsang, eerder op het Holland Festival te zien metMoby Dick,de uitdaging opvatte om de figuur Carmen als nieuw aan te kleden. In het Schauspielhaus Zürich ging dezeCarmenop 4 mei in première, en de toon werd gezet door het openingsbeeld. Onder de klanken van de ouverture, ten gehore gebracht door het Collegium Novum Zürich, waren de schijnwerpers gericht op maar liefst dríe Carmens, alle drie in felrood. Twee roerloos staande gestaltes, één roerloos liggend in een plas bloed, ons het slotakkoord alvast inpeperend. Sterker nog: de 'dode' Carmen zal de hele opera lang als een spookgestalte met roodgeverfd gelaat op het toneel aanwezig zijn, schokkerig dansend en gesticulerend, als een zombie opgestaan uit het graf.
De kracht van deze wervelende,fluïde adaptatie, waarin het er niet toe doet welk gender welke rol voor zijn, haar of hun rekening neemt, is dat tekstschrijver Sophia Al-Maria een moderne raamvertelling heeft gecreëerd om een oud verhaal nieuwe betekenis te geven. Oorspronkelijk is de setting van de opera een tabaksfabriek in Sevilla, waar Carmen een van de werkneemsters is. Met haar koelbloedige explicatie dat de liefde voor haar slechts een spel is, weet ze zich onmiddellijk verzekerd van de aandacht van de toegesnelde korporaal Don José, die eigenlijk bestemd is voor de zachtmoedige Micaëla.
De tabaksfabriek bleef - er wordt indrukwekkend gerookt in deze voorstelling - maar voor een actuele noot zorgt de jonge Franse wetenschapster Meriem die in het huidige Sevilla zoekt naar de overblijfselen van de Burgeroorlog. In een tot dan toe onbekend massagraf hoopt ze de resten te vinden van een bekende verzetsstrijdster, een danseres die bekend werd als La Paloma roja. De powerpointpresentatie waarmee ze het publiek op de hoogte brengt van haar bevindingen is wrang geestig, onderbroken als ze voortdurend wordt om een beetje op te schieten met haar verhaal.
In vergelijking met Puccini's en Verdi's licht kwijnende en passieve heldinnen is Carmen altijd al de meest sterke geweest, voor de negentiende-eeuwse burgerman iemand uit een andere wereld. Zij is de personificatie van het exotisch-erotische, de onweerstaanbare sfinx, maar ook de'belle dame sans merci',de mooie maar wrede vrouw die de ongelukkige die zij in haar ban brengt ook vernietigt. Het is het type van de femme fatale zoals dat populair is in de fin-de-siècle-literatuur op de drempel van de negentiende naar de twintigste eeuw. Als keerzijde van het romantisch liefdesideaal is zij ook het tegenbeeld van de onderworpen vrouwelijkheid.
En dus moet ze dood. Haar ombrengen zou je kunnen zien als de symbolische wraakoefening van de mannelijke op de vrouwelijke wereld, en tegelijkertijd de morele bezwering door het 'burgerlijke' van het vreemde en illegale, dat zowel aantrekt als angst inboezemt. InCarmenneemt de overwinning van de burgermoraal de fatale vorm aan van eencrime passionelwaarbij de tot wanhoop gedreven man de vrijgevochten, egocentrische vrouw vermoordt die weigert zich door hem te laten bezitten.
De moord op de fatale vrouw is in oude termen een wanhoopsdaad, de standrechtelijke executie van de heks. In nieuwe termen kom je uit bij vrouwenhaat. De vrouw die zich niet voegt naar de conventionele code van ingetogenheid en afhankelijkheid mag zich dan 'vrij als een vogel' voelen, maar wordt meteen ook vogelvrij verklaard. In de jaren tachtig van de vorige eeuw, in de geest van de tweede feministische golf, werd Carmen meer de verzinnebeelding van de sterke, soevereine vrouwelijke kracht. Haar uitdagendheid werd bewuste vrouwelijkheid, haar 'hoerigheid' seksuele bevrijding. De femme fatale werd van een mannenfantasie een vrouwenfantasie, rood werd een nieuwe modekleur, vrouwelijke popsterren als Pat Benatar, Cyndi Lauper en Madonna trokken netpanty's aan en dansten op hakken. In twee iconische films van begin jaren tachtig,Prénom Carmenvan Jean-Luc Godard enCarmenvan Carlos Saura, legde de burgerman het af tegen de rebelse Carmen.
Wu Tsang en Sophia Al-Mariazijn naar eigen zeggen niet op zoek geweest naar een radicale bewerking, waarin Carmen bijvoorbeeld zou blijven leven. Wel zochten ze nieuwe aanknopingspunten om het verhaal te vertellen van exotisering en buitenstaanderschap, angst en verlangen. Bizet is bijvoorbeeld nooit zelf naar Spanje gegaan, maar probeerde een authentieke Carmen te bewerkstelligen door gebruik te maken van Afro-Cubaanse, Arabische en Romaanse muziekstijlen.
Moving by the Motion creëerde een interessant nieuw kunstwerk, waarin het libretto werd uitgebreid met theatertekst, en de oorspronkelijke muziek werd geaccompagneerd door nieuwe composities van Andrew Yee. Carmen is geen zigeunerin meer, maar een Flamenca. Haar identiteit is niet zomaar vast te leggen. Ze is meertalig en poly-amoureus. Haar flirt met Don José is voor haar een flirt, iets wat niet door hem geaccepteerd kan worden zo gauw hij met een rivaal wordt geconfronteerd. Zeker niet als dat een stierenvechter blijkt te zijn.
De Franse mezzosopraan Katia Ledoux, oorspronkelijk van Guadeloupe, kreeg lange tijd te horen dat ze te dik en te zwart zou zijn om Carmen te kunnen vertolken. Haar aria's en het duet tussen haar en Don José, de Amerikaanse tenor Ryan Capozzo, waarin zij hem sommeert uit haar leven te verdwijnen, behoren tot het absolute hoogtepunt van deze opera. Naast haar vertolken toneelspeler Benjamin Radjaipour en danseres Tosh Basco de respectievelijk stoere en ongrijpbare versie van Carmen. Radjaipour is onweerstaanbaar koel, zoals zij driftig rokend haar teksten debiteert, en Basco is kwetsbaar en griezelig tegelijk.
Als ze aan het eind alle drie tegelijk neerzijgen, klinkt alleen de stem nog van de jonge wetenschapster, het leven in heel zijn glorie en futiliteit becommentariërend. Het is een slotakkoord dat net balanceert op de rand van de pathetiek, helemaal opera-eigen. DezeCarmenis een hybride theaterstuk, met recht grensoverschrijdend, zowel op het vlak van taal en genre als dat van kleur en gender. Overvol en prachtig geënsceneerd is het toch ook vooral een onverwachte hommage aan de onsterfelijk gebleken muziek van Bizet.
Inès Manai | Alicia Aumüller en Asude Karayavuz (achtergrond) en Josh Johnson en Benjamin Radjaipour in Carmen