Duivelspact

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
FILM Super/Man
Het is 1978. De wereldwijde zoektocht naar de Man van Staal is in volle gang. Robert Redford wil.
Arnold Schwarzenegger wil. Iedereen wil - héél graag. Maar in een kleedkameroff offBroadway twijfelt een jonge acteur, een rijzende ster op het podium die vanwege zijn imposante fysiek in het oog springt, maar ook dankzij zijn intellect en zijn empathische acteerstijl. Doe het niet, zeggen collega's William Hurt en Jeff Daniels tegen hem, je bent té integer.
Vanaf het moment dat Christopher Reeve (1952-2004) Superman werd - lees hier gerust een deal met de duivel in - was zijn lot bezegeld, was zijn carrière over. Hij maakte vier Superman-films waarvan slechts de eerste twee zijn talent als acteur lieten zien. Hierin schuilt een deel van de tragedie van de documentaireSuper/Man: The Christopher Reeve Storyvan Ian Bonhôte en Peter Ettedgui. Het andere deel betreft het ongeluk dat uiteindelijk zijn leven eiste. In 1995 liep hij een dwarslaesie op toen hij tijdens een springwedstrijd van zijn paard viel, zijn nek brak en voor de rest van zijn leven in een rolstoel belandde.
Super/Man: The Christopher Reeve Storyvoelt oppervlakkig aan wanneer de focus valt op het werk dat Reeve en later zijn vrouw en kinderen via een stichting deden om wetenschappelijk onderzoek naar ruggenmergletsel te stimuleren. Het verhaal komt tot leven wanneer de vernietigende effecten van zijn ongeluk op hem en zijn gezin blijken. Ten grondslag hieraan ligt een bittere ironie, tevens de spil van de betere Superman-verhalen: Kal-el, het superwezen geboren op de planeet Krypton, ziet gedwongen onder ogen dat hij zoals mensen kwetsbaar is (dit is trouwens ook het fijne aan de mooiste verhalen over Jezus en James Bond). De regisseurs vanSuper/Manverbeelden dit idee treffend metspecial effects-scènes waarin een superheld-lichaam wordt overgenomen door een groene 'infectie', een verwijzing naar de voor Superman dodelijke stof kryptonite.
In Reeve's leven werd het toetreden tot het sterrendom zijn kryptonite. Het beeld van Superman in een rolstoel - daar konden we niet tegen, vonden we behalve tragisch ook gênant. Met een tirannieke blik keken we naar hem, waardoor zijn verlamming óók geestelijk was. Ik kan aan slechts een vergelijkbaar voorbeeld denken: de Engelse acteur Robert Powell die in 1977 Jezus speelde in Franco Zeffirelli's gelijknamige televisieserie en film, waarna hij voor eeuwig Jezus wás of beter gezegd, wij hem tot Jezus maakten. Zo volgtSuper/Manhet stramien: dwingend zien we de held onaantastbaar maar nog liever aanschouwen we de held als mens zoals wij. En dan, afspraak is afspraak: zijn ziel is voor ons. Het pact houdt in: de held moet er altijd weer bovenop komen, altijd weer overwinnen. Als dat niet gebeurt wenden we het liefst, tiranniek, onze ogen van hem af.
Gawie Keyser
Te zien vanaf 8 december op HBO Max
Warner Bros Pictures | Christopher Reeve als Superman