De bal een hupje geven Briefwisseling Wat mag de vrouw willen?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Het boekAlma's dochtersvan Jutta Chorus, over vier generaties vrouwen die ondanks hun doorleefde zelfbeschikking toch in de schaduw van hun mannen stonden, bracht socioloog Christien Brinkgreve en psychiater Simone Logtenberg tot een briefwisseling over de taaie sekse-patronen.
Beste Simone,
Iets wat me de laatste tijdenorm bezighoudt: vrouwen mogen dan inmiddels gelijke rechten hebben en een plaats in het publieke domein hebben ingenomen, maar op het gebied van intieme relaties schikken ze zich vaak nog steeds naar de wensen en verlangens van hun man. 'Gelijkheid voor de wet is één ding, maar wat te doen met de archaïsche normen, verwachtingen en patronen die onverminderd in stand blijven, ook bij mannen die zichzelf als progressief bestempelen', schrijft historica Lotte Houwink ten Cate in deNRC.
De nog veel confronterender vraag is hoe ook voor progressieve vrouwen dergelijke taaie patronen nog steeds gelden, ook als ze stevige posities bekleden en van zich doen spreken. Vrouwen nemen vergeleken bij eerdere generaties meer ruimte in, genderscripts liggen minder vast, maar op een onzichtbaarder niveau, in een diepere laag, zijn er allerlei spanningen voelbaar die wijzen op hardnekkige patronen van dominantie en onderschikking waar mensen zich soms niet eens bewust van zijn.
Het onbewuste: hiermee betreden we het grondgebied van Freud, die ooit verzuchtte: wat wil de vrouw? Maar ik denk dat de vraag eerder moet zijn: wat mag de vrouw willen, want al staat het haar ogenschijnlijk vrij alles te willen, ze voelt de pogingen, via blikken, vragen en toespelingen, om haar in het gareel te houden, waarbij haar wil ingeklemd raakt in de wensen en verwachtingen van anderen, en geleidelijk vervaagt, soms zonder dat ze er erg in heeft.
Wij spraken elkaar laatst op een avond in theater Perdu, gewijd aan het boek van Jutta Chorus, Alma's dochters,over hoe vier generaties eigenzinnige getalenteerde slimme vrouwen in de schaduw van hun dominante mannen stonden. Hoe ze zich in hun relaties soms schokkend onderschikten en voor een deel hun kracht verloren. Jij wierp vanuit jouw vak, de psychoanalyse, een verhelderend licht op die vanzelfsprekende onderschikking. Het is geen nieuw verhaal, maar de botheid van die mannen jegens hun vrouwen, het gebrek aan verweer van de laatsten over de generaties heen, hun onmacht om hun mannen paal en perk te stellen werpt een verontrustend licht op vroeger. Maar het roept ook vragen op over nu, over de continuïteiten tussen vroeger en de huidige tijd, over de ruimte voor wat vrouwen mogen, kunnen en durven willen. Ik ben benieuwd wat jij vanuit de psychoanalyse hierover kunt zeggen, over die hardnekkige vrouwelijke onderschikking, over dat koppige doorgaan van oude patronen ook bij progressieve mensen die andere plannen hadden met hun relatie: gelijkheid, afstemming, gelijkwaardigheid.
Ik herinner me opeens een scène, lang geleden, het was aan de vooravond van de tweede feministische golf. Ik zit aan de tafel bij het raam, achttien jaar oud, het is januari 1968, en ik ga binnenkort trouwen. Mijn moeder naait mijn trouwjurk van lichtblauwe ribfluwelen stof, gekocht bij de firma Barotex aan de Oude Hoogstraat in de Amsterdamse binnenstad. Ik zie steeds meer op tegen een huwelijk. Ik was ongewild zwanger geraakt, het was de pre-voorbehoedmiddelenen de pre-abortustijd, het werd tot mijn enorme opluchting een miskraam, maar ik had de moed niet om het huwelijk af te blazen. Ik hield van mijn toekomstige man, dat was het punt niet, maar ik had als meisje andere toekomstdromen: onafhankelijk, schrijvend aan een tafel in de zon, het licht valt binnen uit de tuin, ik heb goede vrienden en dat is voorlopig genoeg.
Ik zie de jurk ontstaan onder de vlijtige handen van mijn moeder, en vertrouw haar opeens toe: 'Ik wil eigenlijk niet trouwen.' Haar handen vallen stil, haar gezicht betrekt, en ze zegt vrij kortaf die ene zin die me altijd is bijgebleven: 'Je hebt niet zoveel te willen.' Op dat moment dacht ik, vastbesloten en opstandig: ik ga in mijn leven heel veel willen. Of ik die zin ook heb uitgesproken weet ik niet meer, ik hoop van wel maar vrees van niet.
Er valt me nog een scène binnen, bijna twintig jaar later, de vrouwenemancipatie was inmiddels in volle gang. Het is voorjaar 1986, ik zit aan de keukentafel met mijn tweede man en de psychiater Dries van Dantzig die bij ons kwam eten. Ik had inmiddels sociologie gestudeerd, was kort daarvoor gepromoveerd, had een kind gekregen, en was gevraagd te solliciteren op een hoogleraarschap vrouwenstudies. Tijdens het eten ging de telefoon met de boodschap dat ik verkozen was. Ik was even stil, had dat nooit gedacht, kon ik dat wel met een kind, was dat niet te veel gevraagd. In die aarzeling ving ik de blik van Van Dantzig die zachtjes doch dringend zei: 'Ik zie dat je het wilt.' Daarmee werd het iets wat ik mocht willen, iets wat wilbaar was. Maar ik had er wel deze licht charismatische man voor nodig om dit te mogen willen.
Er valt nu, bijna veertig jaar later, voor vrouwen duidelijk meer te willen, op een vanzelfsprekender manier, ook zonder de zegen van een grote man in de nabije omgeving. Maar wat een vrouw mag willen blijft nog steeds een lastige en omstreden vraag, ogenschijnlijk overzichtelijk - het staat vrouwen immers vrij alles te willen - maar in de praktijk blijken er allerlei impliciete en dwingende opvattingen over het vrouw-zijn een rol te spelen die onvrij maken om ruimte in te nemen. Die spanningen geven. Bij mannen, als deze zich belaagd voelen in hun positie (de beleving van vrouwen als oprukkende tanks), als ze plaats moeten afstaan. Bij vrouwen omdat ze de gemoedsrust ontberen als nieuwkomers in gebieden die lang gedomineerd waren door mannen.
Vanuit mijn vakgebied, de sociologie, kijk ik altijd naar machtsverhoudingen, wie de macht heeft om de regels te stellen, plaats in te nemen, en hoe verschuivingen in machtsverhoudingen veranderingen teweegbrengen in gevoel en moraal. Die verschuivingen lopen niet synchroon, er is vaak een ongelijktijdigheid tussen sociale en psychische processen. Soms gaat de woede over ervaren onrecht vooraf aan een verandering in wetten en regels, soms wordt die pas goed voelbaar als de machtsverschillen al kleiner worden - denk aan #MeToo. Dan verdwijnt de vanzelfsprekendheid van houdingen en verhoudingen. En dan komen er ruimte en taal om het gevoel van onrecht en vernedering te benoemen. Macht is bij mij het basisbegrip, jij let denk ik op andere dingen, bij jou wordt het psychische domein verfijnder uitgewerkt.
Hartelijke groet, Christien
Beste Christien,
Mooi, hoe die combinatievan je voorbeelden laat zien hoe het vuur in je levenslustige overtuiging als achttienjarige - 'Ik ga in mijn leven heel veel willen' - de zuurstof van erkenning nodig heeft en die krijgt - in Van Dantzigs woorden: 'Ik zie dat je het wilt' - om te kunnen blijven branden.
Het trof me inAlma's dochtershoe de progressie in gelijkheid van rechten die deze vier generaties vrouwen meemaakten zo weinig weerklank vond in de positie die zij in hun intieme leven innamen ten opzichte van hun man. Ze leidden allen op hun eigen manier een grensverleggend maatschappelijk leven, ogenschijnlijk vol vrijheid en zelfbeschikking, maar tegelijkertijd waren zij ook moeders en partners die in hun intieme relaties juist een ondergeschikte, afhankelijke of zelfs onderworpen positie bleven innemen. Daarmee bleven ze onbewust hun dochters een klassiek vrouwbeeld van ondergeschiktheid voorleven. Vrijgebaande paden worden blijkbaar niet als vanzelf betreden. Evolueert de psychische realiteit zo langzaam? Hoe archaïsch zit onze binnenwereld eigenlijk in elkaar?
Het is een paradox die in de dagelijkse psychoanalytische praktijk terug te zien is, vaak zonder dat vrouwen zich bewust zijn van het innemen van deze ondergeschikte positie en van de prijs die ze daarvoor betalen.
De psychoanalyse heeft ten aanzien van man-vrouwverschillen een dubbelhartige positie ingenomen. Freud was rond 1900 revolutionair toen hij stelde dat mannelijkheid of vrouwelijkheid geen essentie kent. Menselijke seks is er ook niet omwille van de instandhouding van de soort, in diepste wezen zijn wij lichamelijke, verlangende wezens die lust beleven 'om de lust' en daarbij geen lichaamsdeel onbenut laten. Man of vrouw, we sabbelen, likken, kussen en strelen; onze seksualiteit is 'polymorf pervers' en niet gericht op één geslacht.
Dat wezenlijke inzicht offerde Freud later weer op toen hij met zijn invulling van het oedipuscomplex terugkeerde in de schoot van zijn tijd die'anatomy is destiny'dicteerde. Het lot van jongen en meisje en de onderlinge verhouding is daarbij door de anatomie bepaald. 'Normale' seksualiteit ontwikkelt zich weliswaar via die kinderlijke, nietgeslachtsgebonden polymorf perverse lustbeleving, maar uiteindelijk vinden man en vrouw elkaar exclusief in de hetero-coïtus-seksualiteit.
Deze visie van zogenaamde natuurlijke lotsbestemming is resoluut verworpen door Judith Butlers theorie van de 'genderperformativiteit', die stelt dat genders geheel door de cultuur gecreëerd worden. Vanaf de wieg wordt de baby omwille van de penis of vagina geïmpregneerd met sekse-specifieke verwachtingen: hoe een jongen respectievelijk meisje zich gedraagt, voelt, wat hij/zij leuk en stom vindt, wat hij/zij wel en niet wil. Aangezien wij bestaan en ontstaan in de ogen van de ander worden zó genders gecreëerd. Deze genderinfusies berusten niet op bewuste, al of niet geëmancipeerde denkbeelden van de ouders, maar op onbewuste archaïsche overtuigingen over het sekseverschil die sociaal-maatschappelijk en psychologisch diep verankerd zijn en een doordringend en rigide karakter hebben. Geen jongen of meisje ontkomt eraan. In onze cultuur wordt een meisje eerder geprezen om haar gehoorzaamheid en zorgzaamheid en eerder afgewezen om haar agressie, rivaliteit en egocentrisme.
Die culturele infusies van bescheidenheid hebben een ruimtelijke en fysieke geremdheid tot gevolg die al vroeg in het meisjeslichaam worden opgeslagen. Hoe ze ook opgevoed wordt, als een meisje met haar benen wijd op een stoel gaat zitten 'weet en voelt' ze dat dit onvrouwelijk is. Ze zal sneller gecorrigeerd worden en zo'n gedraging zal al snel onprettig, niet kloppend voelen. Zo zijn er voor beide geslachten onbewuste prikkels om zich te gedragen naar de heersende verwachtingen.
Dit wordt zichtbaar in de manier waarop veel meisjes een bal gooien, betoogt de filosoof Iris Marion Young in haar artikelThrowing Like a Girl.Meisjes gebruiken minder vaak de werptechniek waarbij je de borstkas opent, de romp draait, zijwaarts ruimte maakt voor een armzwaai naar achteren, de andere arm naar voren wijst, een paar passen aanloop neemt en de bal vanuit schouder, elleboog en gehele arm lanceert. De typische meisjes-worp is minder effectief: je staat met hangende armen, tilt vanuit de elleboog de bovenarm op en geeft vanuit de pols met een minimale beweging de bal een hupje mee. Deze techniek is niet een gevolg van anatomische verschillen maar illustreert hoe meisjes ook lichamelijk bescheiden en geremd in de wereld komen te staan. Dat heeft natuurlijk gevolgen voor gedrag en gevoel.
Als kind werd ik met enige regelmaat voor een jongen aangezien, ik herinner me de schaamte die ik dan voelde, blijkbaar deed ik iets verkeerd, al wist ik nooit wat dat was.
Hartelijke groet, Simone
Beste Simone,
Wat een prachtig voorbeeld:die hangende armen, en de ingebouwde hindernis om effectief je slag te slaan. Niet ingebouwd, maar opgedrongen en eigengemaakt. Het fysieke, de lichaamshouding, en het psychische, de geremdheid, komen hier samen, horen bij elkaar. Ingegeven door het sociale: de verwachtingen, de eisen van gepast gedrag die uiteenlopen voor meisjes en jongens. Al die gebieden hangen samen, maar er is een ongelijktijdigheid, ze lopen niet synchroon. Blijft het lichaam achter - alle ervaringen worden daarin opgeslagen - of kunnen veranderingen juist ook beginnen bij een andere lichaamshouding, als je meisjes bijvoorbeeld leert op het podium te springen?
De betekenis van het lichaam blijft intrigeren. Het belang hiervan werd weg verklaard in de dominante stroming binnen het feminisme, en ook de door jou geciteerde Judith Butler stelt dat genderverschillen geheel en al door de cultuur gecreëerd worden. Denk jij dat ook? Doen lichamelijke verschillen er volgens jou niet toe, of zijn die niet los te zien van de sociale context? Voor de medische wetenschap zijn ze belangrijk, en lang veronachtzaamd, met als gevolg verkeerde diagnoses voor vrouwen omdat men lang uitging van het mannenlichaam - de man als norm.
En betekent het feit dat je als moeder een kind maandenlang in je eigen lichaam draagt niet iets voor de band met het kind, zeker vlak na de geboorte? De betekenis die hieraan gehecht wordt varieert en verschuift - moederschap hoeft geen bestemming te zijn, vaders of anderen kunnen een belangrijke rol spelen - maar daarmee hoef je het belang van het lichaam toch niet uit het verhaal te weren? De historische variatie en culturele verscheidenheid worden altijd ingezet tegen de'anatomy is destiny'-opvatting, maar aandacht voor het lichaam hoeft toch geen verbanning tot het aanrecht in te houden? Betekenisgeving, daar gaat het om. En machtsverschillen, om wie de macht heeft om de regels te bepalen en ruimte toe te wijzen.
Jij als psychoanalytica denkt sterk sociologisch, in hoeverre kun je dan die hele psychoanalytische erfenis met haar nadruk op het geslachtsverschil en de daaruit voortkomende psychoseksuele ontwikkeling aan je laars lappen? Een sociologisch duwtje kan de psychoanalyse goed gebruiken. Als we penisnijd als positienijd zien - de jaloezie gaat uit naar de macht en positie van de man, niet naar zijn geslachtsdeel an sich - komen we verder, en weer terug bij onze uitwisseling over die taaie patronen van dominantie en onderschikking. Kun jij vanuit je vak een aantal dingen noemen die het inzicht hierin een stap verder brengen?
Hartelijke groet, Christien
Beste Christien,
Lichamelijke verschillenmogen dan niet allesbepalend zijn, ze zijn toch ook niet betekenisloos, dat ben ik met je eens. Penisnijd als positienijd brengt me bij Jacques Lacan, de Franse psychoanalyticus die stelde dat de fallus niet staat voor de letterlijke penis, maar symbool is voor 'datgeen waar de ander naar verlangt'. Ieder klein kind heeft de illusie de fallus (hét) te hebben, dat wil zeggen, datgene waar moeder naar verlangt. Het oedipuscomplex is voor Lacan een noodzakelijke horde in de ontwikkeling die draait om de confrontatie met het menselijk tekort; ik heb hét niet, ik ben níet de vervulling van het verlangen van de ander; ik ben zelf een wandelend onvervuld verlangen.
Het verhaal van Adam en Eva laat zien dat de mens uniek is onder de dieren doordat hij een besef heeft van zijn tekort en zijn leven een zoektocht is naar manieren om zich tot dat tekort te verhouden. Lacan stelt die worsteling steeds centraal.
Het klinkt zo nog wat abstract, dat menselijk tekort, maar na al die jaren in mijn praktijk geluisterd te hebben naar menselijk lijden en worstelen, geloof ik dat in de ervaring van intense hulpeloosheid het tekort even blootligt. Niemand ontkomt daaraan, en iedereen wil daar het liefst bij vandaan blijven omdat die ervaring nauwelijks draaglijk is. We hanteren onszelf door een vorm aan te nemen, een identiteit die ons min of meer past en beschermt. We projecteren daarbij vaak lastige gevoelens en delen van onszelf in anderen, intieme relaties lenen zich daar goed voor.
Er is een eenvoudige waarheid dat de reikwijdte van een therapie begrensd wordt door de beperktheid van de therapeut. Voor mij betekent dat: in hoeverre kan ik mijn eigen hulpeloosheid toelaten waar mijn patiënt me mee confronteert. Bij Alexander bijvoorbeeld, een corpulente, breedgeschouderde, charmante zestiger, succesvol journalist, die vanzelfsprekend de ruimte inneemt in mijn kamer, mij met flair de wereld uitlegt, en passant iedere vrouw in zijn leven devalueert en geen enkele behoefte lijkt te hebben aan mijn inbreng in zijn therapie, voel ik de impuls hem te confronteren met zijn agressieve en superieure gedrag. Pas als het me lukt die impuls te laten en ik de devaluaties ontvang en ervaar hoe machteloos en nietig ik me dan voel, vermoed ik dat het precies die nietigheid is die hij steeds probeert onder te brengen in mij, en daarbuiten in de wereld in iedere ontvankelijke ander, voornamelijk in zijn eigen vrouw.
Inderdaad faciliteert zijn vrouw hem, ze vangt hem op, ze zorgt voor hem, hun kinderen en ouders, ze verdraagt, schikt en slikt en bewondert hem ook om zijn ambitie en machtspositie. Ogenschijnlijk belichaamt zij kwetsbaarheid, afhankelijkheid en emotionaliteit, maar onbewust projecteert ze haar hulpeloosheid in de ander en gaat er dáár voor zorgen, alsof ieder ander behalve zij zelf hulpbehoevend is. Heimelijk ontleent ze misschien iets aan het volhouden en verdragen van deze positie. Het blijft in het onbewuste verborgen dat het niet zozeer het geluk van de ander is waarvoor ze zorgt, maar het onverdraaglijke, hulpeloze deel van zichzelf dat ze in de ander heeft geprojecteerd.
Het gemak waarmee Alexander zijn tekort ontkent, de vanzelfsprekendheid waarmee hij gelooft dat hij hét heeft en de passieve inschikkelijkheid van zijn vrouw roepen protest bij mij op en onbewust ook afgunst naar die ogenschijnlijk ongenaakbare positie van de man. Penisnijd is positienijd, jij zei het al.
Die identiteitsposities zijn niet per se geslachtsgebonden, maar er is een taai patroon tussen man en vrouw van dominantie en onderschikking dat onmiskenbaar diep in onze cultuur zit. Een ontwikkelingspsychologische blik op de relatie met de moeder, meestal de eerste en primaire verzorgingsfiguur, verheldert hoe meisjes en jongens al vroeg aangezet kunnen worden in dit eigen spoor.
De primaire relatie van een meisje met haar moeder biedt haar (anders dan het jongetje) ook vrouwelijke identificatie. Die sterke binding aan de almachtige moeder bemoeilijkt het differentiëren en losmaken, wat nodig is om zélf iemand te worden. De afgrenzing van moeder is voor het meisje lastiger, haar ego-grenzen blijven langer flexibel, wat haar relationeel en empathisch vermogen versterkt, maar haar ook ontvankelijker maakt voor grensoverschrijdende interacties waardoor ze eerder over zich heen laat lopen.
Hoewel het anno 2024 mannen en vrouwen dus officieel vrij staat de ruimte in te nemen die ze willen, blijven in de innerlijke realiteit diepgewortelde aannames over vrouwelijkheid en mannelijkheid overheersen. Het zijn deze, grotendeels onbewuste, overtuigingen die ons handelen mede bepalen en al te vaak man en vrouw in het sociale verkeer gevangenhouden in hun oude, vertrouwde posities. Psychisch gezien heeft dat voor veel vrouwen fnuikende gevolgen: door chronische opoffering, onderschikking, loochening van wensen en behoeftes erodeert hun eigenwaarde, hun eigenheid en vitaliteit, met depressieve en angstklachten tot gevolg.
Denkend over de ongelijktijdigheid van sociale en psychische processen resoneerde bij mij Freuds concept vanNachträglichkeit. Het duidt op het fenomeen dat een traumatische gebeurtenis aanvankelijk ongekend in lichaam en psyche haar sporen nalaat en pas na verloop van tijd, als een actuele trigger het opgeslagen trauma activeert, beschikbaar komt voor psychische verwerking. Op een vergelijkbare manier worden mogelijk in lichaam en psyche onbewuste archaïsche gendernoties opgeslagen die hun uitwerking hebben in zogeheten 'natuurlijke' vrouwelijke of mannelijke gedragingen.
Een psychische klacht in het heden kan de trigger zijn die aanzet tot herkenning van een innerlijk conflict en samenhangende vanzelfsprekende gendernoties. En vaak een pijnlijk en ontregelend besef van de psychische prijs die daarvoor is betaald. Dat is natuurlijk niet uniek voor vrouwen; Maaike Meijer schreef in haar boekRadeloze heldenover de prijs die mannen betalen voor hun mannelijkheid.
Door onze gesprekken naar aanleiding vanAlma's dochterszag ik de diepe verstrengeling van die sociaal verankerde archaïsche genderspecifieke opvattingen met deze individuele 'vrouwelijke' psychische problematiek van chronische onderschikking en opoffering van eigen wensen. Diepgaande veranderingen in het sociale domein zijn noodzakelijk om die individuele problematiek te kunnen veranderen. Wie weet kan de disruptieve kracht van de lhbtiq+-beweging, die alle vastgeroeste gendernoties los wil wrikken, de spreekwoordelijke steen in de vijver zijn die uiteindelijk een bredere sociale uitwerking heeft? Zodat meisjes en vrouwen zich vrijer voelen om uit de vaste genderscripts te stappen en daarmee hopelijk ook uit die taaie patronen van dominantie en onderschikking. En tot slot, wellicht voor een volgende briefwisseling, wat denk jij wat het loskomen van vastliggende gendernoties voor mannen kan betekenen? Als zij niet meer hoeven te doen alsof ze hét wél hebben?
Hartelijke groet, Simone
Ik zie de jurk ontstaan onder de handen van mijn moeder, en vertrouw haar opeens toe: 'Ik wil eigenlijk niet trouwen'