Gewone partij In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 april 2024
In zijn vergoelijking van ophitsende PVV-retoriek doet Pieter Omtzigt juist niet wat hij zou doen: de rechtsstaat verbeteren. Zo is zijn NSC toch een gewone Haagse partij.
Het land is 'propvol', 'steeds meer dorpen en steden lijken bezet gebied', 'Nederland is onherkenbaar', 'overal azc's'. Aldus PVV-leider Geert Wilders vorige week op X. Presentator Sven Kockelmann las het bericht afgelopen vrijdag bijOp1voor aan Pieter Omtzigt. De NSC-leider ging er niet op in: 'Ik had me voorgenomen enige mate van radiostilte te betrachten.' Hij zou het niet 'retweeten'. Aan tafel maakte alleen historicus Maarten van Rossem een punt van de manier waarop Wilders over asielopvang spreekt.
Een dag later was het eerste partijcongres van NSC. Op het programma stonden onder meer de Europese verkiezingen. Het nieuws over het congres werd echter gedomineerd door wat er gezegd werd over de formatie met de PVV. Daarover hoefden NSC-leden zich volgens Omtzigt 'niet druk' te maken. Ten aanzien van de rechtsstaat worden 'nul komma nul concessies' gedaan.
Tsja, 'nul komma nul concessies', nadat een cruciale al is gedaan: een kabinet met de PVV mogelijk willen maken. De PVV wil een groep Nederlanders grondrechten als de vrijheid van godsdienst en onderwijs afnemen. In het meest recente verkiezingsprogramma heette het: 'geen islamitische scholen, korans en moskeeën'. Bij de laatste Algemene Beschouwingen vroeg Jan Paternotte (D66) voor de zekerheid nog eens: 'Wil Wilders een verbod op alle moskeeën en alle korans in Nederland?' Wilders: 'Ons standpunt daarover is niets veranderd.'
Omtzigt weet dat allemaal. Omtzigt zat in de Kamer toen Wilders in 2021 betoogde dat de Nederlandse bevolking wordt 'vervangen'. 'Ons land nog voller' met 'tuig', 'dat niet elkaar, maar onze eigen mensen terroriseert en dat als hyena's onze wijken afstruint om onze eigen mensen het ziekenhuis in te jagen'. En toen Wilders in 2023 waarschuwde voor 'een oorlog van losgezongen islamitische jongeren', zoals die in Frankrijk te zien zou zijn. Voor Nederland 'een existentieel probleem'. Een dergelijke partij tot het landsbestuur helpen toetreden, heeft met het NSC-speerpunt 'goed bestuur' weinig te maken; met het verbeteren van de rechtsstaat, die andere NSC-pijler, nog minder.
NSC werd nog geen acht maanden geleden opgericht als politieke vernieuwingsbeweging. Een gesel voor de Haagse bestuurscultuur. Het verkiezingsprogramma is daar helder over: de problemen van Nederland liggen allereerst in de 'manier van politiek bedrijven'. En daarvoor worden vooral de regeringspartijen verantwoordelijk gehouden. InOp1vorige week wees Omtzigt ook weer naar jaren aan loze 'beloftes' van 'middenpartijen'. NSC zou het anders gaan doen.
Voor de verkiezingen vertelde Omtzigt meermalen dat hij niet zag hoe hij met de PVV een regering zou kunnen vormen. Het was helder en rechtsstatelijk onderbouwd. Bij hetADsomde hij op waarom het antirechtsstatelijke PVV-verkiezingsprogramma voor hem een probleem is, óók als Wilders bepaalde punten tijdelijk zou parkeren. Nu zijn een 'ijskast' met PVV-standpunten en Wilders' handtekening onder een rijtje rechtsstatelijke algemeenheden voldoende om een PVV-kabinet mogelijk te willen maken. Die 'manier van politiek bedrijven' doet nogal 'Haags' aan.
Net als de verpakking van die PVV-samenwerking: het 'extraparlementair kabinet' of 'programkabinet'. Als deze formatiepoging slaagt, zit er straks een kabinet met steun van een meerderheid in de Kamer - een meerderheidskabinet dus. Oftewel: in de kern hetzelfde doen, maar er een andere naam op plakken. Dat kennen we uit de Haagse gereedschapskist. Pieter Omtzigt was een van de grote critici van het 'inlegvelletje van Rutte' waarmee, na een negatieve referendumuitslag, het EU-associatieverdrag met Oekraïne in 2017 alsnog door de Kamer werd geloodst.
En zie de manier waarop over de PVV-samenwerking wordt gesproken op het partijcongres. DeNRChoorde NSC-leden regelmatig zeggen: 'Er is geen alternatief, wie moet er dán besturen?' Uiteraard is er een alternatief om reële problemen aan te pakken - ook die van de PVV-kiezer. De Tweede Kamer heeft naast de PVV en NSC zelf nog 93 zetels en heel wat partijen zonder antirechtsstatelijk program. Die politieke alternatieven ontkennen, is juist de technocratie waartegen NSC zich verzet in zijn verkiezingsprogramma.Het land moet bestuurd worden, zoals Wim Voermans' boek over de Nederlandse bestuurscultuur heet. Doodgewone Haagse politiek dus.
Voor de verkiezingen wees Ton F. van Dijk inHP/De Tijdop wat wel een 'rutteniaans' trekje bij Omtzigt leek: de mist rond diens 'premierskandidaat'. Niet passend bij de aanklager van de Haagse bestuurscultuur. HetReformatorisch Dagbladzag NSC na personele verwikkelingen al 'steeds meer een "gewone" partij' worden - 'niet boven Haagse perikelen verheven'. Het kon wellicht nog worden toegeschreven aan een onwennige start. Maar in het formatiekrachtenveld botst de politieke vernieuwingsbeweging inmiddels steeds harder op de Haagse politieke realiteit en rationaliteit. Tijdens het D66-congres, ook afgelopen zaterdag, vroeg partijleider Rob Jetten zich openlijk af wat er toch met de 'frisse nieuwe club van Pieter Omtzigt' gebeurd was. Het heeft er alle schijn van dat NSC inderdaad in rap tempo een gewone partij aan het worden is.
Den Haag doet hetzelfde maar plakt er een andere naam op
...