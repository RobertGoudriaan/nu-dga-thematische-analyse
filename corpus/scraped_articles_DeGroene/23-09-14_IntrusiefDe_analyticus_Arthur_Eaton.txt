Intrusief De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Iedere twee weken beantwoordt psycholoog en filosoof Arthur Eaton een levensvraag van een lezer. Deze week: ik heb steeds meer geruststelling nodig.
Beste mevrouw Wezel,
De grote handen van je vader op je voorhoofd. Of je jongste, koortsig in bed, en jij ernaast. 'Het was maar een droom, lieverd. Een enge droom.'
Als we klein zijn, stellen onze ouders ons gerust. En als we zelf kinderen hebben, stellen wij hen gerust. Maar als onze kinderen uit huis zijn, wie stelt er dan nog wie gerust? Als we ouder worden, lijden we aan een tekort aan geruststelling. En dat terwijl we er zeker niet minder van nodig hebben. Integendeel, misschien. Maar op een gegeven moment hebben we alleen nog de herinneringen aan troosten en getroost worden.
Angst heeft vele gezichten. Aan de ene kant heb je schrik, een extreem directe reactie. Je pupillen verwijden zich, het zweet breekt je uit, je hart begint te bonken. Aan de andere kant is er een soort naamloze angst, uitgesmeerd, meer een soort dreigend gevoel. Ergens daartussenin zit paniek, de zwarte chaos. En dan zijn er nog de angstige gedachten die jij beschrijft. Gedachten die je zomaar overvallen, schijnbaar uit het niks. Die worden daarom ook wel 'intrusieve gedachten' genoemd, omdat ze de gewone stroom van onze gevoelens en overpeinzingen op een vervelende manier onderbreken. Ze breken ín je ervaring, en nemen je over; zoals we eigenlijk altijd worden overgenomen door angst. Wie bang is, kan niet meer goed denken.
Natuurlijk heeft angst een 'functie'. En die functie zit 'm precies in de vernauwing van het denken, tot er maar een paar, doodsimpele opties overblijven: wegrennen, om hulp roepen, op de vuist gaan. Oog in oog met een jachtluipaard is er geen plaats voor diepzinnige reflecties. Angst helpt je dus om overbodige gedachten uit te schakelen, door je in een primitievere vorm van zijn te storten.Fight or flight,je kent het wel. Maar soms is er geen jachtluipaard. Soms is er geen aanwijsbare reden voor onze angst. Het ravijn is ver weg. Je bent prima in staat om je evenwicht te bewaren op een fiets. Analytici zeggen in zo'n geval: het gevaar komt van binnenuit, het zit in je hoofd.
In een therapie begin je bij zeer angstige mensen meestal met simpele oefeningen. Technieken die kunnen helpen om het lichaam tot rust te brengen. Tellen tijdens het ademen, bijvoorbeeld. Vier seconden in, zeven seconden vasthouden, acht seconden uit. Maar bij mensen die wat steviger zijn, probeer je stil te staan bij de inhoud van de gedachten. Het delen van de gedachten zélf kan al verlichtend werken, door de schaamte weg te nemen. Je verkent ze, en bekijkt ze als een film, met afstand. Zo kun je ze meestal ook meteen al wat relativeren. Als ik van de fiets val, is er vast een aardige jongeman die me er weer op helpt. Of: als ik dan toch in het ravijn lig, lig ik er tenminste wel met mijn mooie nieuwe wandelschoenen aan. Zo treed je als het ware in dialoog met de gedachten, en sluit je vriendschap met de beelden. Ze horen bij je, tenslotte.
Je wil op een punt komen dat je, als je ze weer hebt, kunt denken: hé, daar heb je mijn gedachten weer. Wat hebben ze me te vertellen? Het punt is om er weer vrij mee te leren spelen. Zo schep je de ruimte om te kunnen denken, en neem je de angst weg. Vervolgens - en hier gaat de analyticus natuurlijk op het puntje van de stoel zitten - kun je nadenken over wat de gedachten zouden kunnen betekenen. Dan rijzen vragen als: wanneer zijn ze begonnen? Heb je ze altijd op hetzelfde moment? En, belangrijk: wat is eigenlijk de rode draad in die gedachten van jou?
Volgens mij was het Carlos Castaneda, de oude schrijver-antropoloog, die zei dat onze dood zich altijd op armlengte afstand van ons bevindt, schuin achter ons, aan de linkerzijde. Als we naar achteren reiken, kunnen we haar bíjna aanraken. Zo reist ze met ons mee, ons hele leven, als een trouwe metgezel en bondgenoot. Maar wij verwaarlozen en ontkennen haar - uit angst. Dat kunnen we beter niet doen, zou Castaneda zeggen. Beter houden we haar te vriend.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl