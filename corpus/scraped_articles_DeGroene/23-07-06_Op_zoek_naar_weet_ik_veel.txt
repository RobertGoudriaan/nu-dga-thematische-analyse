Op zoek naar weet ik veel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
Vreemden voor onszelfvan Rachel Aviv, over mensen die leven met ernstige psychische stoornissen, is tegelijkertijd een pleidooi voor literatuur.
Toen Rachel Avivzes jaar oud was stopte ze met eten. Op school moesten de leerlingen 'muizenhapjes' proeven om nieuwe smaken te leren - één doperwt, één noodle - en Aviv ontdekte dat ze een keuze had. Ze kon voedsel weigeren. Na een maand was ze tien procent van haar lichaamsgewicht verloren. Haar ouders (gescheiden, ruzie over de voogdij) namen Aviv mee naar de huisarts. 'Anorexia', concludeerde de dokter na één blik op de weegschaal.
Op de anorexia-afdeling van het kinderziekenhuis leerde Aviv uiteindelijk lezen. Staand, in de hoek van de kamer. Want, predikten haar veel oudere kamergenoten, 'je mag geencouch potatozijn'.
De tienermeisjes hadden vachtjes op hun armen. Om calorieën te verbranden, sprongen ze voortdurend op en neer en Aviv, zich aanpassend aan de regels van haar nieuwe thuis, volgde hun voorbeeld. Op een dag nam de zesjarige een hap van haar lunch en at gedachteloos het bord macaroni met kaas leeg. Als beloning mochten haar ouders op bezoek komen. Binnen een maand was Aviv op gezond gewicht en mocht ze naar huis. Eenmaal terug in haar oude kleuterklas probeerde ze het achtletterwoord zo min mogelijk in de mond te nemen.
Dertig jaar later blikt Aviv in haar veelgeprezen debuutVreemden voor onszelfterug op haar hongerstaking. Nooit eerder schreef deNew Yorker-journalist, gespecialiseerd in de werking van de geest, over haar persoonlijke geschiedenis. Ze vond 'schrijven over anorexia saai', verklaarde ze in een interview, omdat 'die verhalen altijd dezelfde structuur volgen'. Aviv wilde metVreemden voor onszelfnieuwe scripts maken over psychisch lijden: verhalen over mensen die leven 'aan de randen van de menselijke ervaring' en 'schurken tegen de mogelijkheden van de taal'.
Avivs 'anorexia'-verhaal (want wás het wel anorexia?) blijkt het ideale vertrekpunt voor dit project. 'Ik had nog nooit van het woord gehoord', schrijft Aviv. 'Anorexia klonk als een dinosaurus.' Taal was onontgonnen terrein, een wereld die de jonge Aviv nog aan het ontdekken was. 'Ik leerde letters uit te spreken, en woorden voelden als tastbare dingen die van zichzelf een bepaalde kracht hadden', schrijft Aviv. 'Ik wilde het eten niet bij naam noemen omdat het uitspreken van de woorden aanvoelde als het equivalent van eten zelf.'
Die raadselachtige invloed van taal op lichaam en geest vormt de rode draad door de casestudies die volgen. Verhalen over mensen die leven met ernstige psychische stoornissen. Waar begint het lijden mee, wil Aviv weten. Welke ervaring, welk kerngevoel, gaat vooraf aan de taal? En waarom geneest de een, terwijl anderen van hun ziekte 'een carrière maken'? Om die vragen te beantwoorden dompelde de journalist zich onder in de levens van haar onderwerpen. Ze correspondeerde, soms jarenlang, met hun familie, zorgverleners en, indien nog in leven, met de hoofdpersonen zelf. Aviv bestudeerde hun patiëntendossiers, rechtbankverslagen, dagboeken en brieven.
Eerst is daar Ray Osheroff, wiens leven loopt volgens de wetten van de Amerikaanse droom: succesvolle medische praktijk, aanzien in het veld, geld op de bank. Tot zijn vrouw, uitgekeken op de egoïstische workaholic, hem eind jaren zeventig verlaat. Ray belandt met een depressie in een elitepraktijk, The Chestnut Lodge, waar idealistische psychiaters geloven dat 'elk mens kan genezen, als zij zich gehoord voelen'. Maar Ray, een onuitstaanbare patiënt - 'hij gebruikt de vrouwelijke verzorgers als opvangreservoir van zijn angsten', blikt een verpleger terug - wil het verhaal dat zijn behandelaars aanreiken niet slikken. Hij weigert verantwoordelijkheid voor zijn falen te dragen. Liever omarmt hij een theorie die op dat moment aan populariteit wint: dat van de neurotransmitters, dopamine, noradrenaline en serotonine. Ray meldt zich bij een spiksplinternieuwe pillenkliniek. Na twee weken antidepressiva voelt hij zich een ander mens. Zijn gevoel voor humor keert terug, hij begint weer met pianospelen, wordt verliefd. Het blijkt van korte duur. Rays zoons gaan namelijk niet mee in de biologische verklaring voor vaders gedrag en kunnen hem niet vergeven voor zijn nalatenschap.
Op dit punt inVreemden voor onszelfheeft Aviv de lezer enkel de taal van de psychiatrie voorgeschoteld. Aan de ene kant die van het psychodynamische, de tak van de psychiatrie die verklaringen voor het lijden zoekt in de kindertijd. En anderzijds het biomedische verhaal, dat mentale ziekten beschouwt in termen van chemische disbalansen. Maar Avivs project reikt verder dan deze tweedeling - wat volgt zijn uitzonderlijke verhalen die buiten de kaders van de westerse psychiatrie vallen. Zoals de geschiedenis van Bapu, een Indiase vrouw met een mank been, die tegen haar zin getrouwd is met een arrogante reclameman. Uit protest verhuist ze naar de gebedskamer van het grote familiehuis, waar ze zich verdiept in het leven van mystici en gedichten schrijft. Bapu's echtgenoot ergert zich aan zijn teruggetrokken vrouw en stuurt haar naar een kliniek. Daar meent een psychiater 'dat hij de schizofrenie aan haar gezicht kan aflezen', en schrijft de vrouw antipsychotica voor. Bapu weigert de medicatie, loopt weg van huis en wordt regelmatig uitgehongerd en verloederd op straat aangetroffen. Tegen het einde van Bapu's leven krijgt haar familie, en later het hele dorp, oog voor haar mystieke krachten. Haar verhaal wordt erkend - en prompt knapt Bapu.
Verpletterend is het verhaal van Naomi Gaines, een jonge zwarte Amerikaanse vrouw, opgegroeid in een flat waar 'geweerschoten net zo goed vallende sneeuwvlokken hadden kunnen zijn'. Als Naomi kennisneemt van de gruwelijke geschiedenis van haar tot slaaf gemaakte familie, raakt haar geest ernstig uit balans. 'Ik was al bang dat Naomi te snel, te veel leerde over het onrecht in de wereld', verzucht haar moeder achteraf. Na de bevalling van haar tweeling ontwikkelt Naomi wanen - waarschijnlijk het gevolg van een postnatale psychose. De jonge moeder denkt dat 'men' haar kinderen wil vermoorden en, in een poging haar tweeling een marteldood te besparen, springt ze met kroost en al in het kolkende water van de Mississippi-rivier. Eén kind overleeft, één kind sterft. Naomi wordt aangeklaagd voor moord.
Naomi, concludeert de rechter, isniet ziek genoegom in aanmerking te komen voor tbs. Ze is niet ontoerekeningsvatbaar omdat 'haar drijfveren maatschappelijk onrecht betreffen'. Als haar straf erop zit, vinden artsen Naomite ziekom terug te treden in de samenleving en wordt ze alsnog opgenomen in een kliniek. Pas dan krijgt de zwarte vrouw medicatie. Naomi, de perfecte patiënt, modelleert zich naar de adviezen van haar artsen. Ze is voornemens haar hele leven pillen te slikken. Maar die geneesmiddelen nemen niet alles weg. Destabiliserende gedachten dat ze 'de wereld moet redden van racisme' blijven terugkeren. Bij gebrek aan erkenning van haar verhaal blijven Naomi's vragen, over wie zij is, wat haar familie overkomen is, rondspoken in haar geest.
Wat Ray, Bapu, Naomi en de andere figuren inVreemden voor onszelfdelen, en waar de hongerstaking van Aviv waarschijnlijk ook mee begon, is de vraag: wie ben ik? Die eenzame zoektocht naar identiteit lijkt de originele ervaring te zijn waar Rachel Aviv naar op zoek was. Alle personages proberen de kloof tussen hoe zij zichzelf zien en hoe zij gezien worden, te dichten met taal. Ze lezen, soms obsessief, in het dsm-handboek of over hun familiegeschiedenis. 'Ik was op zoek naar - weet ik veel - een soort continuïteit: om van de eenzaamheid af te komen', antwoordt Naomi op de vraag waarom ze de slavernij bestudeerde. Schrijven is voor alle hoofdrolspelers inVreemden voor onszelfeen manier om hun isolement te doorbreken. Ray werkt jaren aan zijn memoirEen symbolische dood,met de veelzeggende ondertitelHet niet vertelde verhaal van een van de beschamendste schandalen in de Amerikaanse psychiatrische geschiedenis (het is mij overkomen).Duizenden pagina's schrijft Ray, in de hoop dat zijn eigen verhaal hem zal redden. 'Je móet dit verhaal vertellen', moedigt Ray zichzelf aan in zijn dagboek. Bapu schrijft meer dan achthonderd gedichten, Naomi maakt songteksten en Aviv wijdde haar volledige journalistieke carrière aan de werking van de menselijke geest.
Aviv schenkt metVreemden voor onszelfdeze vijf buitengewone mensen precies waar zij zo naar verlangen: ze vertelt ieder verhaal in haar volledigheid. Aviv komt uitzonderlijk dicht bij het gevoelsleven van haar onderwerpen en houdt tegelijk genoeg afstand om ook de context - de familie, de instituties, de samenleving - in beeld te brengen.
Aviv probeert dan ook weg te blijven bij sluitende conclusies. Elk verhaal, ook dat van de psychiatrie, heeft zijn functie, lijkt de auteur te willen zeggen. Toch is het moeilijk om inVreemden voor onszelfgeen aanklacht te lezen tegen de populariteit van de taal van de psychiatrie. Wie sociale media als TikTok of Instagram opent, ziet wat dsm-diagnose zo aantrekkelijk én problematisch maakt: ze geven een hapklaar antwoord op een oneindig complex probleem. Een dsm-label past in een bio. Online biedt een dsm-label (#eatingdisorder, #anxietydisorder) een gemeenschap en een identiteit. Zo dempen dit soort psychologische etiketten, kortstondig, dat originele kerngevoel van eenzaamheid. Maar het is de vraag of al dat swipen en scrollen door video's over eetstoornissen en Tourette, jongeren niet de mogelijkheid ontneemt om alternatieve verhalen te onderzoeken. Verhalen die, in hun complexiteit, recht doen aan hun ervaring. Zoals Aviv al opmerkte: verhalen over anorexia zijn saai. Saaiheid kán een antwoord zijn op het lijden. Maar saaiheid kan ook vervreemden. Goede verhalen over wat het betekent om mens te zijn - existentiële eenzaamheid, twijfel, een zoektocht naar een identiteit - zijn zelden saai. En zo leest Avivs project, wellicht onbedoeld, als een pleidooi voor literatuur.
Chris Strathmann | Rachel Avivs 'anorexia'verhaal blijkt het ideale vertrekpunt voor dit project