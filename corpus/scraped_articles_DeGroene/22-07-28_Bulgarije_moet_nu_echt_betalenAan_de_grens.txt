Bulgarije moet nu echt betalen Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 juli 2022
Hoteliers uit de Bulgaarse badplaats Sunny Beach en Oekraïense vluchtelingen protesteerden vorige week dinsdag tegen vertragingen in uitbetalingen van de 'vluchtelingensubsidie'. 'De staat komt zijn verplichtingen onder het programma niet na', zei Radostin Datsjev, een hotelier in Sunny Beach, aan de nationale radio. 'De situatie is kritiek.' Dit was het meest recente protest in verschillende plaatsen langs de Zwarte-Zeekust tegen de vertraagde betalingen.
De Bulgaarse regering betaalt hotels en pensions veertig leva (twintig euro) per dag voor elke vluchteling die ze huisvesten. Geholpen door de subsidie zitten tienduizenden Oekraïense vluchtelingen in hotelaccommodaties aan de Bulgaarse kust, ook nadat de 'vluchtelingensubsidie' op 1 juni meer dan gehalveerd werd (vijftien leva).
Onder het eerste subsidieprogramma zijn voor maart en april gedeeltelijk onbetaalde bedragen aan sommige hoteliers verstrekt en geen enkele betaling voor mei en juni. 'Collega's sluiten bankleningen af om hun faciliteiten te onderhouden en om elektriciteit, water en voedsel te betalen. Het is ondraaglijk', aldus Datsjev.
Nadat ze veel klachten van leden over onbetaalde bedragen kreeg, schreef de Bulgaarse Hotel- en Restaurantvereniging aan de vertrekkende premier, minister van Financiën en het hoofd van de parlementaire commissie voor toerisme. Het ministerie van Toerisme zei dat het een enorme hoeveelheid data over de deelnemers aan het eerste subsidieprogramma moest verwerken, waarbij ook de vertraging werd toegeschreven aan het beoordelen van aanvragen met correcties uit eerdere perioden.
'Het geld voor de hoteluitbaters die Oekraiense vluchtelingen in hun hotels hebben ondergebracht, wordt vandaag uitbetaald', verklaarde demissionair premier Kiril Petkov op 20 juli. Zijn kabinet heeft bijna tachtig miljoen leva uitgetrokken voor het betalen van hotels en andere accommodaties waar Oekraïense vluchtelingen werden opgevangen.
Van de Oekraïense vluchtelingen die tijdelijke bescherming genieten in Bulgarije zijn er nu 25.605 ondergebracht in duizend hotels en andere accommodaties gesubsidieerd door de overheid. Sinds het begin van de invasie van Oekraïne zijn 450.131 Oekraïners naar Bulgarije gevlucht, van wie er 87.245 in het land zijn gebleven. Zo'n vijftien procent van de Oekraïense vluchtelingen in Bulgarije heeft een arbeidscontract, waarvan ongeveer zestig procent in de horeca werkt.
Het aantal in 2022 getelde doden en vermisten aan de buitengrenzen van Europa, volgens het Missing Migrants Project (IOM): 2553