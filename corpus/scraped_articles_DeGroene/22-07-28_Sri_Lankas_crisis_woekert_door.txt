Sri Lanka's crisis woekert door

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 juli 2022
Colombo -'Het zal eerst slechter gaan voor het beter wordt', voorspelde Ranil Wickremesinghe nadat hij woensdag door het Srilankaanse parlement tot de nieuwe president van de Zuid-Aziatische eilandstaat werd benoemd. De politicus - tot voor kort nog minister-president van het land - hield voet bij stuk. Minder dan een etmaal later liet hij bruut geweld los op de anti-regeringsbetogers die al maanden in hoofdstad Colombo demonstreren.
Honderden bewapende militairen bestormden vrijdag het protestkamp en arresteerden demonstranten. Tien mensen raakten zwaargewond, volgens betogers, die eerder beloofden het kamp een dag na de presidentiële beëdiging op te breken. 'We hadden namelijk al besloten Wickremesinghe een kans te geven', zegt demonstrant Nipun Charaka Jayasekara: 'Ze hadden dus geen andere reden dan hun macht te willen tonen om de protestbeweging te intimideren.'
Al ongeveer twee weken bezetten demonstranten in Colombo de ambtswoning van voormalig president Gotabaya Rajapaksa, die na massaprotesten met zijn gezin naar de Malediven vluchtte en op 14 juli ontslag nam. Ook staken demonstranten de woning van Ranil Wickremesinghe - een bondgenoot van Rajapaksa's familie, die al vijftien jaar aan de macht is - in brand. Ze eisten een einde aan ondemocratisch bestuur en zelfverrijking van de elite in het land.
'Hij is onze president niet', schreeuwden demonstranten ook na Wickremesinghe's benoeming. Volgens hen is de nieuwe president medeverantwoordelijk voor de crisis in het land. De economie staat op instorten door een cocktail van corruptie, slechte investeringen en hoge buitenlandse leningen tijdens de coronapandemie. De bevolking kampt al maanden met een ernstig tekort aan voedsel, levensmiddelen, brandstof en medicijnen, aldus de Verenigde Naties. Bussen, treinen en ambulances rijden niet en scholen zijn al weken gesloten.
'In plaats van deze brandende kwesties op te lossen, valt Wickremesinghe demonstranten aan', zegt Indira Wickramasekara boos. De vrouw staat in de rij om gerantsoeneerde brandstof te kopen. Meer dan vijftien mensen zijn in zo'n kilometerslange rij gestorven, vanwege de hitte of uitputting of omdat hulptroepen niet op tijd kwamen, berichtten lokale media. 'Hoelang moeten we zo lijden?' vraagt Wickramasekara zich af.
De president mag hun protestkamp vernield hebben, maar mensenrechtenactivist en demonstrant Shehan Malaka Gamage ziet het positieve van de situatie in:'Hij weet dat het voor de massa's niet moeilijk is om tegen hem in opstand te komen. We hebben onze strijd al gewonnen.'