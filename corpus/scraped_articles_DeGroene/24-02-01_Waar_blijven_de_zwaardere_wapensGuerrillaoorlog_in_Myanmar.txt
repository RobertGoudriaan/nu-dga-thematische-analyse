'Waar blijven de zwaardere wapens?' Guerrillaoorlog in Myanmar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
Tegen veel voorspellingen in groeide in Myanmar het gewapende verzet. Het nieuwe guerrillaleger van de Karenniminderheid telt al zo'n achtduizend strijders en werft nog steeds rekruten, waaronder veel jongeren.
De blauwe hemel boven Loikawgonst en dreunt. Drones verkennen de omgeving, gevechtsvliegtuigen werpen hun dodelijke lading af. Door de uitgestorven straten ratelt geweervuur. Artillerie explodeert. De hoofdstad van de noordoostelijke Karenni-staat is al wekenlang een frontlinie.
Commandant Mawie bivakkeert met een aantal van zijn manschappen in een villa tussen geweren, krakende radio's, een fourwheeldrive en enkele brommers. Een potige verschijning in een legergroen shirt met de tekst 'Jimi Hendrix Foundation' en een broek in camouflagekleuren. De dertigjarige militair is een van de bevelhebbers van de Karenni Nationalities Defence Force. De kndf werd opgericht kort nadat de militairen op 1 februari 2021 weer de volledige macht grepen. Het nieuwe guerrillaleger telde al snel zo'n achtduizend strijders en werft nog steeds rekruten. De meesten zijn jongeren uit de Karenniminderheid die net als tienduizenden generatiegenoten elders in het land besloten de wapens op te nemen nadat de junta overwegend vreedzame protesten neersloeg.
'We zijn terug', zegt Mawie zelfverzekerd nu de oorlog zich drie jaar na de staatsgreep heeft verplaatst van de jungle en het platteland naar zijn woonplaats Loikaw. Met ervaren Karenni-legers die al decennia af en aan tegen het militaire gezag vechten, heeft de kndf het grootste deel van de Karenni-staat veroverd. Rond half november rukten ze op naar Loikaw.
'De stad behoort aan ons', zegt hij zonder acht te slaan op de oorlogsherrie die nu eens veraf en dan weer dichterbij klinkt. 'Wij zijn hier geboren en getogen.' Een oprit met bloempotten, een woonkamer met brede fauteuils, wijnglazen in een houten rekje, een strijkplank en een moderne keuken met afzuigkap herinneren nog aan het leven van de eigenaren van de villa.
De Karenni-staat is de eerste die vrijwel geheel bevrijd is. Met zichtbaar genoegen zegt Mawie: 'Er is nul militair bestuur meer.' Hij tikt op de tafel en vervolgt: 'Nul. Alleen op hun bases heersen ze nog.' Dat het menens was met het offensief tegen desit-tat(het Myanmarese woord voor leger) in Loikaw, bleek toen Mawie en zijn troepen het universiteitsterrein innamen. Van de honderden militairen die zich daar hadden verschanst waren er nog 32 over. De videobeelden die toonden hoe ze vermagerd en gehavend naar buiten strompelden nadat Mawie hun een allerlaatste kans op overgave bood, gingen viraal op sociale media. Ook de foto's van jonge guerrillastrijders in de collegezalen waar een aantal van hen in het verleden lessen volgde, werden een internethit.
Ze veroverden na een bittere strijd ook het grote districtskantoor van de politie verder naar het centrum. Triomfantelijk poseerden kndf-strijders voor de camera op de zes witte motoren die waren achtergelaten in het zenuwcentrum van de macht. Bij de ingang van de villa staat een doos met zwarte schoenen die eveneens tot de oorlogsbuit behoren. Met een grijns past een van de soldaten een glimmend paar. De schoenen zitten hem als gegoten.
Uit de radio komen signalen van een kndf-leider die in een belaagde wijk verder naar het centrum gelegerd is. 'Waar blijven de zwaardere wapens?' Een aanval op de gevangenis om opgesloten activisten te bevrijden is mislukt.
Het leger van de junta heeft zich ingegraven op enkele locaties. Ze kampen met een gebrek aan grondtroepen en hun aanvoerlijnen zijn deels afgesneden, maar ze kunnen wel rekenen op luchtsteun. Ook het vliegveld functioneert nog. Loikaw ligt slechts honderd kilometer van de landelijke hoofdstad Naypyidaw. Daarmee is de slag niet alleen strategisch maar ook symbolisch belangrijk. De Karenni-staat is de kleinste van het land maar cruciaal voor een verenigd verzet tegen de junta. Hij verbindt de gewapende groepen in Centraal- en Noordoost-Myanmar met die in het Zuidoosten.
Ochtendmist drapeert een sluierover de omgeving. In de omfloerste verstilde wereld klinkt het hanengekraai extra nadrukkelijk. Maar het duurt niet lang of de illusie van vrede raakt verstoord door explosies.
Totdat de covidpandemie haar tol eiste, was de Karenni-staat tamelijk welvarend. De velden rondom Loikaw vormden een belangrijke rijstschuur. Ook allerlei handel floreerde. Steeds meer toeristen uit binnen- en buitenland wisten de weg naar de pittoreske plaats te vinden. Met zijn romantisch ogende meren en uitgestrekte landelijke straten nodigde de stad uit tot wandelen en fietsen, de bergen rondom boden spectaculaire vergezichten. Inwoners waren trots op hun hoofdstad en op hun staat, die in de volksmond bekendstond als het Zwitserland van Myanmar.
Van dat fotogenieke Loikaw is niets meer over. Een fabriek die buizen en leidingen produceerde, is door een luchtaanval gereduceerd tot een wirwar van geknakt materiaal. Van veel huizen rest slechts puin of een pokdalig karkas. Andere staan leeg. Aan de horizon walmt donkere rook van luchtaanvallen. In de berm ruimt een graafmachine de lijken van de recente gevechten. Ook twee helmen komen tevoorschijn. Het is een onwerkelijk aandoende poging tot orde in de desolate wereld.
Af en toe komen auto's met op elkaar gepakte gezinnen en hun huisraad in de laadbak voorbij. Van de ongeveer vijftigduizend inwoners bleven er nog enkele duizenden over die hun huizen en bezit niet durven achter te laten. Hun aantal wordt met de dag minder.
Op het dak van een voormalig overheidsgebouw verder richting het centrum dribbelen sluipschutters om hun posities in te nemen. Door gaten in de muren, verwoest door kogelinslagen, richten ze hun geweren.
De plotselinge stilte doet onheilspellend aan. In de nabijgelegen wijk staat commandant Dee Dee fronsend te luisteren. 'Ze zijn iets aan het voorbereiden.' Hij heeft een bedaarde manier van doen, maar zijn rood doorlopen ogen en afgematte trekken laten zien dat hij onder druk staat. Hij krijgt gelijk. Als de artillerie losbarst, reageert hij stoïcijns: 'Zo gaat het dag en nacht.' Maar even later verstrakt hij. Schoten vanaf een kruispunt in de verte komen niet van zijn eigen troepen. Een gevechtsvliegtuig raast over. De bom valt een paar honderd meter verderop, maar zonder iets te raken. Het geweervuur verhevigt. Uit de tuin vlakbij stijgt rook op van een explosie.
In de kamer aan de achterkant van het gebouwtje graaien enkele manschappen in allerijl munitie bij elkaar voor de strijders verderop. Met een hamer repareren ze de G3-geweren die ze buit maakten bij de aanval op het politiekantoor. Ze vullen de patroonband van een machinegeweer met munitie. Gevaarlijk laat wordt duidelijk dat twintig à dertig man van de sit-tat dichterbij kwamen. Het lukt op het nippertje om hen tegen te houden.
Militair materieel komt van de zwarte markt en van oudere etnische legers waarvan enkele eigen wapenfabrieken hebben. De kndf, die ingenieurs in zijn gelederen heeft, fabriceert ook zelf drones en andere strijdmiddelen. Met de recente overwinningen kregen ze een flink arsenaal aan wapens van de junta in handen. Toch ontstaan nog regelmatig tekorten; vooral munitie is een probleem.
De luchtaanvallen op de vrijwel lege stad lijken een boodschap van blinde wraak: we zullen slechts as voor jullie achterlaten.
'We gaan Loikaw helemaal innemen', zegt Dee Dee. 'Koste wat het kost.'
Schaarse cijfers over de oorlogtonen aan dat het leger veel grotere verliezen lijdt dan zijn tegenstanders. Maar de militaire krachtmeting in Loikaw eist ook flinke slachtoffers onder de Karenni. Enkele ervaren strijders uit eerdere generaties menen dat de kndf zich vertild heeft aan de operatie om de stad met zo veel vaart te willen veroveren. Een arts in het enige ziekenhuis in de verre omgeving dat met vijftig bedden en twee operatiekamers nog redelijk geoutilleerd is, zegt: 'We zijn constant overbelast.'
In een huis dat als kliniek fungeert, behandelen dokters en verplegers de gewonden. Eergisteren lag de vloer vol met zo'n dertigtal gewonden, vertelt Thinzar, een verpleegster in een donkerblauw uniform, met een lange paardenstaart en een heldere blik. 'Het was een verschrikkelijke dag.' Tegen de muur leunt een rugzakje met medicijnen, bevlekt met het bloed van een strijder die onder de handen van haar collega's overleed. De gedachte aan degenen in de frontlinie houdt haar regelmatig uit haar slaap. Dan zegt ze: 'Zij vechten met geweren, ik vecht door hen te verzorgen.'
De 22-jarige George is een van die gewonden. Hij was vóór de coup professioneel voetballer. Nu is hij sluipschutter en lijfwacht van een van de leiders. Hij werd bij de inname van het politiekantoor door granaatscherven geraakt in zijn pols en bovenbenen. Hij hinkt, en ook zijn omzwachtelde pols doet pijn. Er vlekt bloed door het verband. Toch wil hij terug naar de frontlinie. Alsof het een rekensom betreft vertelt hij hoe hij al twee keer eerder gewond raakte en door welk type wapens dat gebeurde. Een tatoeage met de namen van vrienden die de afgelopen drie jaar omkwamen loopt van zijn onderarm naar zijn schouder. Het zijn er tien. Hij wijst: 'Peter John was achttien. Aung Naing was onderwijzer.'
Achter op een brommer arriveert een strijder met een oogwond. Als drones overvliegen, haast iedereen zich naar binnen. Om ontdekking te voorkomen, verkassen de medische hulpverleners om de paar dagen.
Overal in de regioverblijven burgers in geïmproviseerde onderkomens. Soms in kampen van hout en bamboe, soms langs de weg in stalletjes met daken van zeil en golfplaten, of tegen de berghellingen. Eind december schatten de Verengde Naties het totale aantal ontheemden in Myanmar op 2,6 miljoen. Van de ongeveer 350.000 inwoners van de Karenni-staat is meer dan de helft op de vlucht geslagen sinds de staatsgreep. Lokale organisaties komen met aanzienlijk hogere getallen.
Hulp is er nauwelijks. De junta houdt goederen tegen. Via andere routes komen mondjesmaat voorraden. 'Het leven in het kamp is moeilijk', zegt Rita, die wiskunde studeerde aan de universiteit van Loikaw. 'Er is weinig eten.' Net als de meeste andere ontheemden heeft ze familie in de Karenni-legers. 'Ik ben bezorgd, maar ook trots.'
Ook al is het grootste deel van het gebied bevrijd, burgers durven nog niet terug naar hun woonplaatsen. Alle strijdende partijen hebben landmijnen neergelegd. Detectoren of ander gereedschap om de explosieven te verwijderen, zijn er niet. Ook angst voor bombardementen houdt de vluchtelingen tegen. In de lucht maakt het leger nog altijd de dienst uit met gevechtsvliegtuigen, drones en artillerie. China en Rusland zijn de belangrijkste wapenleveranciers. Om de bevolking te straffen voor steun aan de opstand worden net als elders in het land dorpen, ziekenhuizen en scholen getroffen. De junta, die al decennialang in totale straffeloosheid opereert, heeft verreweg het merendeel van de doden en gewonden op zijn geweten. De Assistance Association for Political Prisoners (aapp), een Myanmarese organisatie die al jarenlang schendingen van mensenrechten vastlegt, bevestigt dat veiligheidstroepen van het regime sinds de staatsgreep ruim 4400 burgers vermoordden. Maar het werkelijke aantal ligt vele malen hoger. In afgelegen gebieden komen burgers om door het oorlogsgeweld zonder dat ze in de statistieken worden opgenomen.
Ook verzetsgroepen schenden mensenrechten, al staan die niet in verhouding tot de wreedheden die het regime begaat. Sommige strijders opereren als krijgsheren. En de zucht naar wraak laat zich niet makkelijk beteugelen. Met burgers die als informant of collaborateur worden beschouwd wordt regelmatig zonder genade afgerekend. Krijgsgevangenen zijn hun leven lang niet altijd zeker.
De vastberadenheid van de jongere generatie en de offers die zij brengen, dwingen terecht respect af, vindt een oudere commandant met jarenlange ervaring in gewapend verzet. Maar hij maakt zich ook zorgen dat de oorlog verheerlijkt wordt. 'Zo brengen we militanten voort.' De oudere etnische legers zijn de gewapende tak van politieke organisaties en hebben een duidelijke commandostructuur. De meeste van de paar honderd nieuwe gewapende groepen vallen onder het bestuur van de Regering van Nationale Eenheid, de nug, een alternatief kabinet dat werd opgericht door gekozen parlementariërs die aan arrestatie wisten te ontkomen. Maar in de praktijk opereren veel van de strijders nog steeds zonder verantwoording af te leggen aan het civiele gezag. 'Bevrijders kunnen bezetters worden.'
De Karenni-staat was de eerste regiowaar nieuwe gewapende groepen ontstonden toen het slechte nieuws van de staatsgreep bekend werd. Mawie en andere kersverse rekruten van de kndf kregen hun training bij oudere legers van de Karenni en andere minderheden die al sinds de onafhankelijkheid van de Britse overheersers in 1948 meer autonomie en gelijke rechten eisen.
Het was uitgerekend in de bergen niet ver van Loikaw, in het zuiden van de aangrenzende Shanstaat, dat voor het eerst de formele belofte klonk van de oprichting van een federale staat. Het was februari 1947 en het land stond aan de vooravond van de onafhankelijkheid van het Britse rijk. 'Als Birma één kyat(de Birmese munteenheid - mn)krijgt, krijgen jullie ook één kyat', zei Bogyoke - grote generaal - Aung San, de leider van de onafhankelijkheidsbeweging. Het overleg tussen de Birmese Aung San en de etnische minderheden van de Shan, de Chin en de Kachin in de plaats Panglong resulteerde in de Panglong Overeenkomst. Maar het historische document, waarin de gelijkwaardige positie van de minderheden werd vastgelegd, was ook een halfslachtige overeenkomst. Ingewikkelde kwesties als de afbakening van de staten en de zeggenschap over grondstoffen bleven in het vage en veel van de andere minderheden ontbraken of ze waren slechts als waarnemers aanwezig. De Karenni hielden vast aan de belofte die de Britten hun hadden gedaan: zelfbestuur met na twaalf jaar het recht op afscheiding.
Enkele maanden later werden Aung San en zes andere leden van het overgangskabinet door een politieke rivaal vermoord. De onduidelijke afspraken eisten hun tol. Nauwelijks was op 4 januari 1948 de eigen vlag gehesen of conflicten tussen gewapende minderheden en het centrale gezag plaagden de prille natie. Het leger, dat in 1962 de macht greep, maakte korte metten met de plannen voor een federale staat. Daarbij speelden ook economische motieven. Met hun rijkdom aan mineralen, jade, edelstenen, tropisch hardhout en stuwmeren vormen de etnische gebieden wingewesten.
En zo etterde het vraagstuk over de positie van de minderheden door. Ook rebellen die in de loop der jaren wapenstilstanden sloten, kwamen niet verder in hun politieke eisen. Sommige groepen gingen in ruil voor economische voordeeltjes samenwerken met de militairen. Ze ontaardden in criminele netwerken die de vrije hand hadden in drugshandel en een uitgebreide gokindustrie.
Met nietsontziende onderdrukking en het tegen elkaar uitspelen van etnische minderheden hielden de militaire autoriteiten het land in een ijzeren greep. Dat maar liefst 135'national races'
het land bevolkten, had meer te maken met een verdeel-en-heers-aanpak dan met een antropologische onderbouwing.
In de voetsporen van haar vaderzette Aung San Suu Kyi, die met haar regering na de verkiezingen van 2015 aantrad, vredesbesprekingen hoog op de agenda. Maar er kwam weinig van terecht. Het gaf nieuwe voeding aan het aloude wantrouwen van de Karenni en andere minderheden tegenover de Birmese meerderheid. Nadat haar partij, de Nationale Liga voor Democratie (nld), bij de verkiezingen van 2020 een monsterzege had geboekt, waarschuwden politieke veteranen van de Karenni dat Suu Kyi en haar collega's vooral met hun eigen positie bezig waren en dat ze zich kwetsbaar maakten tegenover het leger door geen allianties aan te gaan.
De overwinning van de nld was voor de ambitieuze opperbevelhebber Min Aung Hlaing een onverwachte nederlaag en onaanvaardbaar gezichtsverlies. Het was een publiek geheim dat de (destijds) 65-jarige generaal zijn zinnen op het presidentschap had gezet. Ook de grote economische belangen van zijn familie en anderen die met zijn macht verweven zijn, kwamen door de verkiezingsuitslag op de tocht te staan. De dreiging van een onderzoek door het Internationaal Strafhof zette de legertop verder in de alertstand.
Een last-minute ontmoeting tussen Suu Kyi en de militairen joeg de spanningen alleen maar verder aan. Onder het voorwendsel dat er bij de verkiezingen gefraudeerd was en dat de veiligheid van het land in het geding was, greep de legertop op 1 februari de macht. Suu Kyi en tientallen van haar collega's gingen achter de tralies. Door het hele land vonden razzia's plaats om tegenstanders op te sluiten.
Al snel werd duidelijk hoezeer het leger de reactie van de bevolking onderschatte. De generatie die de massale protesten in gang zette, was de eerste voor wie meer vrijheid vanzelfsprekend was nadat rond 2012 prille hervormingen op gang waren gekomen. Ze waren gewend aan een wereld van internet en contacten met leeftijdsgenoten overal ter wereld. Woede over het feit dat die mogelijkheden en een beloftevolle toekomst hun werden ontnomen dreef tienduizenden jongeren de straat op. Ze waren anders dan hun ouders en grootouders gepokt en gemazeld in allerlei vormen van communicatie en gebruikten die verworvenheden in hun strijd.
Toen ze besloten de wapens op te nemen, schoot een aantal van de etnische legers te hulp met trainingen, wapens en uitvalsbases. Veel van de nieuwe strijders zijn voormalige stadsbewoners. Maar in de Karenni-staat vechten ze verenigd in de kndf een thuiswedstrijd. In het decennium van fragiele vrijheid speelde de jeugdbeweging van Mawie, Dee Dee en hun leeftijdgenoten een rol bij het samenbrengen van de verschillende oudere politieke en militaire groepen. De lijntjes met de doorgewinterde leiders van de Karenni zijn daardoor kort, al zijn ze niet vrij van strubbelingen.
Opvallend veel jongeren hebben verantwoordelijke posities in de tijdelijke raad die de bevrijde staat moet gaan besturen. De 32-jarige Bo Bo is een van de leiders in de nieuwe lokale politiemacht van een paar honderd man sterk. Ongeveer de helft zijn gedeserteerde agenten van de Karenni-minderheid, net als hijzelf. Hij was een van de eersten die na de coup zijn post verliet. 'Ik zag de haat in de ogen van de honderden mensen tegenover ons. Ze vielen ons alleen niet aan omdat wij de wapens hadden. Ik schaamde me verschrikkelijk.' Hij postte zijn besluit op Facebook. Hij vreesde woedende reacties, maar kreeg 2500 keer bijval, ook van collega's.
Budget is er nog nauwelijks. Hij hoopt dat de motoren die in Loikaw werden buitgemaakt zijn kant op komen. De nieuwe zwarte uniformen waarop hij al weken wacht, zijn onderweg.
De Regering van Nationale Eenheid heeft zich gecommitteerd aan de oprichting van een federale democratische staat. De werkelijkheid zal weerbarstig blijken. Maar dankzij de recente ontwikkelingen loopt de kleine Karenni-staat plotseling voorop in de plannen.
'Ze zijn jongen goed opgeleid. Dit is hun tijd', zegt Saya - leraar - Kyaung. Met zijn vlassig grijze sikje en weemoedige blik lijkt hij eerder een intellectueel dan een strijder. Er hangt droefheid om zijn broze gestalte. Hij blijkt een lange staat van dienst in het verzet te hebben. Op zijn mobiele telefoon laat hij foto's van zichzelf zien uit de grote opstand van 1988. Ook in Loikaw kwamen tienduizenden mensen op de been uit protest tegen de armoede en de onderdrukking. Toen het leger de protesten het zwijgen oplegde, raakte hij zijn baan als onderwijzer kwijt. Verbonden met het ondergrondse netwerk leidde hij jarenlang in Loikaw een dubbelleven. Hoe hij dat deed? Met een besmuikt lachje: 'Dat zeg ik liever niet.' En na een stilte: 'Maar het was eenzaam, ja.' Hij speelde een belangrijke rol bij pogingen tot vrede. Hij wijst op een pen. 'Dat is eigenlijk een beter wapen.' Hij vertelt dat hij graag gedichten schrijft. Maar na de coup van drie jaar geleden geloofde hij niet meer in een geweldloze route. Bijna 64 jaar oud trok hij voor het eerst van zijn leven een uniform aan.
'Kijk, dit ispeople's power',zegt hij als hij een dag later toekijkt hoe ruim 280 aspirant-strijders onder een verzengende zon vanuit de bosrand een veld op marcheren. Tien dagen hebben ze getraind met halters en geweren van hout. Over hun hoofden schallen oude strijdliederen. Maar ook een gloednieuwe song met een boodschap aan de soldaten van de junta: 'Leg je wapens neer. Dit is het moment om de kant van het volk te kiezen.' De muziek met de animatie van de musicus Phoe San en zijn collega's circuleert ook op sociale media.
De deelname aan de strijd wordt Saya Kyaung noodlottig. Hij komt om bij nieuwe gevechten in de omgeving van de gevangenis. Er ontstaat een stroom van condoleances op Facebook als zijn dood bekend wordt.
De wereld werd in beslag genomendoor de Russische invasie van Oekraïne. Inmiddels eisen de aanslagen van Hamas in Israël en het dramatische geweld in Gaza de internationale aandacht op. Buiten de schijnwerpers en tegen veel voorspellingen in groeide in Myanmar het gewapende verzet. Vrijwel zonder steun van buitenaf werden veel van de nieuwe groepen professioneler en hun onderlinge coördinatie verbeterde. De samenwerking met een aantal legers van de etnische minderheden ging vooruit, al is die nog regelmatig ingewikkeld.
De strijd tegen de junta kreeg eind oktober een flinke impuls toen drie machtige legers van minderheden in de noordoostelijke Shan-staat een offensief tegen de junta inzetten. De gecoördineerde verrassingsaanval van de Three Brotherhood Alliance, die geruime tijd in het diepste geheim was voorbereid, kegelde ongeveer tweehonderd bases omver. Duizenden troepen vluchtten of gaven zich over, inclusief hoge militairen. Een scala aan wapens werd buitgemaakt.
Ook enkele belangrijke handelsposten werden veroverd. Er kwam een wapenstilstand voor het grensgebied met China, maar die wordt inmiddels alweer geschonden. Een van de legers uit de Three Brotherhood Alliance behaalde nieuwe overwinningen in het thuisland in het westen van Myanmar en nam een strategische havenplaats aan de rivier vlak bij India in.
Ook elders boekten gewapende groepen terreinwinst terwijl de junta de handen vol had aan de gevechten in de Shan-staat. De hoop op een snelle ondergang van het leger groeide. Zelfs in gebieden onder controle van de junta, waar steeds meer burgers het hoofd nauwelijks boven water kunnen houden, leefde men op, vertellen inwoners.
De etnische legers die het regime in de Shanstaat in het defensief wisten te drukken, zijn vanwege hun omvang, gevechtservaring, ruime voorraad wapentuig en onderlinge samenwerking een geduchte vijand voor het regime gebleken. Veel van de groepen elders in het land hebben niet diezelfde slagkracht, en op sommige plaatsen stagneert de opmars. Maar het leger is wel in een steeds groter deel van het land de controle kwijt. Het komt troepen tekort nu het op ongekend veel fronten tegelijk moet vechten omdat voor het eerst in de geschiedenis een aantal legers van de etnische minderheden en nieuw bewapende burgers uit Centraal-Myanmar tegelijkertijd en met zovelen in opstand zijn gekomen. Het leger wordt steeds afhankelijker van luchtsteun.
Het is nog te vroeg om te concluderen dat de sit-tat volledig op instorten staat. Toch is het leger van Myanmar, dat decennialang stevig genesteld zat in alle vezels van de samenleving, anno 2024 verzwakt tot een instituut dat voor het eerst voor zijn eigen voortbestaan moet vechten. De geruchten zwellen aan dat de verdeeldheid toeneemt en dat de huidige legerleider Min Aung Hlaing uit zijn militaire functie zal worden ontheven. Maar de verwachting is ook dat het regime geen middel ongebruikt zal laten om aan de macht te blijven. Om legitimiteit te verwerven deed het een belofte van verkiezingen, maar de situatie is zo onbeheersbaar dat die plannen telkens als een horizon de verte inschuiven.
In de avondschemeringvertraagt het leven rond de villa. Strijders zitten aan hun mobieltjes. Het schijnsel werpt een metalig licht op hun gezichten. Uit de keuken komt de geur van gekookte rijst.
In een tuinstoel van lichtblauw plastic laat Mawie zijn gedachten gaan over de omwenteling in zijn leven. Hij zegt wat ook talloze anderen hebben gezegd sinds het leger met geweld op de burgerprotesten reageerde. 'Ik had geen keuze.' Hij praat met nadruk en zijn handen bewegen mee om zijn woorden te onderstrepen.
'Het was mijn droom een duurzame levensstijl te ontwikkelen.' Voor de staatsgreep richtte hij zich met zijn ngo op ecologische landbouw. De lemen hut waar hij wilde gaan wonen bouwde hij eigenhandig. Daar hoopte hij zelfvoorzienend te gaan wonen. Zijn Facebook-pagina getuigt van die voorbije tijden. De hut met een nieuwe waterput. Hijzelf met een hipsterknotje bij een poster van een Farmer's Forum. Een close-up van een zwarte kip met haar kuikens.
Een tas met wat spullen en een motorfiets was alles wat hij meenam toen de staatsgreep zijn droom aan scherven sloeg. Het was alsof de junta in het hele land het licht uitdeed, beschrijft hij dat moment. Al snel volgde de militaire training. Over de soldaten die hij nu dagelijks tegenover zich heeft, zegt hij: 'Ik wil niet doden. Ik haat ze niet. Ik ken ze niet eens. Maar als wij niet schieten, schieten zij.' Hij realiseert zich dat de vroegere Mawie niet meer bestaat, al zou hij dat nog zo graag willen. Er is te veel gebeurd. 'Wapens en macht kunnen mensen veranderen. En dan maak ik me zorgen dat ik later een heel agressief of gewelddadig persoon zal worden.'
Hij blikt naar zijn handen. Zijn onderarm heeft een vredesteken als tatoeage. 'Ja, ik heb bloed aan mijn handen, maar ik wil niet dat anderen van mijn generatie of de volgende generatie ook bloed aan hun handen krijgen. Wij zullen de strijd winnen zodat zij een samenleving kunnen bouwen zoals ze zich die wensen.' Met een kwajongenslach en een knikje alsof hij het al voor zich ziet, besluit hij: 'En dan gaan wij proberen terug te keren naar ons oude leven. Rijk of arm, dat kan ons niet schelen.'