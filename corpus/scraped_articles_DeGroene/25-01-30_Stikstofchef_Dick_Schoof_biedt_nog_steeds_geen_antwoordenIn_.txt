Stikstofchef Dick Schoof biedt nog steeds geen antwoorden In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
De stikstofcrisis is sinds kortchefsache. Premier Dick Schoof gaat zich hoogstpersoonlijk met dit 'majeure probleem' bemoeien, als voorzitter van de nieuw opgerichte ministeriële commissie Economie en Natuurherstel. Om te voorkomen dat bouwprojecten stilvallen, industrie geen vergunningen meer kan krijgen en boeren in onzekerheid blijven, moeten we 'doorbraken forceren', zei hij.
Misschien kreeg Schoof vorige week een sprankje hoop, toen hij het persbericht van het Interprovinciaal Overleg (IPO) onder ogen kreeg. De titel: 'Innovatie biedt kansen voor minder stikstof en broeikasgassen uit de landbouw.' Dat sluit perfect aan bij de strategie van zijn kabinet, waarin de BoerBurgerBeweging het landbouwdepartement bestiert. Sinds haar oprichting voert de BBB campagne met een onwrikbare belofte: inkrimping van de veestapel? Daar beginnen we niet aan.
De enige uitweg loopt dan via technologie: luchtwassers, emissiearme stalvloeren, aanpassingen in het veevoer, het zijnfixeswaarmee zowel de boeren als de natuur geholpen zouden zijn. Met wat extra geld valt er al een hoop winst te halen, zo communiceerde het IPO bij de presentatie van het zoveelste rapport. Maar wie doorklikt naar de volledige studie ontdekt dat er wel meer nodig is dan financiering voor vernuftige foefjes. Het verleden leert namelijk dat innovaties die op de tekentafel veelbelovend lijken, op het erf aanzienlijk minder milieuwinst opleveren. Ook de Wageningse wetenschappers die het IPO-onderzoek uitvoerden ontkomen daarom niet aan de conclusie dat 'een gedeeltelijke veestapelreductie' nodig is.
Iedereen die de stikstofsaga de afgelopen jaren een beetje heeft gevolgd, bekruipt nu waarschijnlijk een gevoel van déjà vu. Stikstofpaus Johan Remkes, de Raad van State, talloze andere wetenschappers: allemaal hebben ze de afgelopen jaren gewaarschuwd dat het ondoenlijk is de natuur te herstellen zolang de intensieve veehouderij ongemoeid blijft. Maar omdat het kabinet die boodschap niet wil horen, staan er nu duizenden dode beuken en eiken in het oudste bosreservaat van Nederland (zie het onderzoek op pagina 26), wordt zeldzame fauna overwoekerd door bramenstruiken en dreigen soorten als de kleine heivlinder en de tapuit uit te sterven, waardoor de rechter geen andere keuze had dan Greenpeace in het gelijk te stellen in haar stikstofzaak tegen de staat.
Toen de milieuclub een paar jaar geleden naar de rechter stapte kon de landsadvocaat ter verdediging nog enigszins geloofwaardig aanvoeren dat er plannen in de maak waren. Het was misschien nog geen volwaardige reddingsoperatie voor de kwetsbare natuur, maar er was op z'n minst flink wat geld vrijgemaakt voor de vrijwillige uitkoop van boeren en de provincies ontwikkelden een programma voor het landelijk gebied.
Maar dat was voordat Femke Wiersma aantrad als landbouwminister. De boerenbelangenbehartiger die bewindspersoon is geworden, wil helemaal geen pot met geld om veehouders te laten stoppen, want zelfs vrijwillige uitkoop is voor de BBB een taboe. En omdat ze ervan overtuigd was dat het allemaal anders kon, schrapte Wiersma ook de provinciale plannen. Maar los van mestzakken als noodverband en vage taal over doelsturing is er vanuit haar ministerie nog geen begin van een oplossing te bespeuren. Aan de waarschuwingen van ambtenaren dat Nederland op deze manier zijn wettelijke verplichtingen verzaakt 'had Wiersma duidelijk geen boodschap', schrijft Kim van Keken in haar profiel op pagina 32.
Het is nu aan onze premier en zelfbenoemde stikstofchef om de moeilijke keuzes te maken die de BBB'ers op het landbouwministerie nalaten. Het is te hopen dat Schoof inderdaad de 'doorbraken' weet te forceren waar Nederland bij gebaat is, maar de eerste voortekenen beloven weinig goeds. Tijdens de wekelijkse persconferentie na de ministerraad kwam hij niet veel verder dan de belofte dat zijn commissie 'nauwkeurig in kaart gaat brengen' wat de gevolgen zijn van het 'ingrijpende' Greenpeacevonnis. 'Wat vraagt dit van ons als overheid? Wat vraagt dit van al die sectoren?' Hoewel die vraag al talloze keren is beantwoord in al die adviezen en rapporten, moest de premier het antwoord schuldig blijven.
Wat de gevolgen zijn van het Greenpeacevonnis? Die vraag ís allang beantwoord