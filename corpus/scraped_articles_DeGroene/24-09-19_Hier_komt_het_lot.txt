Hier komt het lot

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
POP Nilüfer Yanya
De Turks-Brits-Ierse Nilüfer Yanya debuteerde in 2019, en kwam drie jaar later met haar tweede album. Inmiddels was duidelijk: Yanya, oorspronkelijk ingedeeld in de indiepop, doet niet aan stilistische beperkingen. Er klonk jazz in haar nummers door, grunge, psychedelica, hiphop en postpunk. Haar oeuvre was al na twee albums zeldzaam gevarieerd, en haar stem lenig genoeg voor al die wendingen.
Op haar derde albumMy Method Actorpakken alle invloeden soms nóg spannender uit, omdat in enkele nummers de afslag zeer onverwacht komt.
Er klinkt weliswaar al een gitaar in het begin van het zwoele, dromerigeLike I Say (I Runaway),maar bij de refreinen klinken de gitaren opeens alsof Trent Reznor achter de studioknoppen zat en ze uit een Nine Inch Nails-nummers heeft getild. In het erop volgendeMethod Actorgebeurt iets vergelijkbaars: de jazzy indiepop beperkt de grimmigheid aanvankelijk tot de tekst over afscheid(Gave you everything, it's gone/ Gonna bleed out, hit the ceiling/ I gave you everything you needed),maar uit het niets landt opeens een gitaarriff als een scheermes in het refrein. Onverstoorbaar vervolgt Yanya het nummer weer in de kalmte waarmee het begon, om later een gitaarmuur aan te kondigen die er toch niet komt. Die duikt pas enkele nummers later op, in het broeierigeCall It Love, ook al zo'n baken van ogenschijnlijke kalmte waar halverwege een gitaarsolo doorheen snijdt.
In het magnifiekeReady for Sun (Touch),dat drijft op een in dramatisch opzicht spannende combinatie van strijkers en triphop-echo's, zit de twist vooral in de bijna onderhuids subtiele verandering van de sfeer. Yanya's stem buigt, en de strijkers zwellen aan wanneer ze zingt:'I think I really wanted to miss you/ I think I really wanted the chance/ I guess I really wanted to fill that void/ But never really want it to last.'
Het reflectieveMade Out of Memory ('I think a lot about what I'm destined for, I'm dreaming of the end')haalt de kracht juist uit het gebrék aan een twist: de nadrukkelijke beats en het onnadrukkelijke gitaarriffje kabbelen voort, waardoor het nummer een bijna meditatieve rust krijgt. Dat geldt ook voor afsluiterWingspan,waarmee Yanya het album afrondt zónder beats of solo, maar met een dromerige blik op de toekomst. Geheel in de sfeer van het album is dat wel een dónkere droom:'You don't get to be eroded/ 'Cause you're dead to me/ Through this mess I've been devoted/ Here comes destiny.'
Leon Verdonschot
Nilüfer Yanya -My Method Actor(Ninja Tune/ PIAS). 25 november in de Melkweg
Molly Daniel | Nilüfer Yanya