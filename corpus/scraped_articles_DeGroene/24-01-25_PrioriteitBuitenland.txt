Prioriteit Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Alsof een stuk van zijn hart was afgesneden, zo omschreef een mede-soldaat het verlies van Maksym Kryvtsov tijdens de herdenking in het Sint-Michielsklooster in Kyiv. Met zijn gedichten vanuit de loopgraven groeide Kryvtsov in Oekraïne de afgelopen twee jaar uit tot een geliefd oorlogsdichter. Op 7 januari kwam hij om bij een Russische artillerieaanval nabij Kupiansk. Zijn geliefde rode kater, de metgezel aan wie hij een gedicht opdroeg, liet eveneens het leven. 'Ze doden onze kunstenaars en lachen ons in ons gezicht uit', schreef de Oekraïense componist Yana Yaschuk in een reactie op Facebook.
Culturele organisaties schatten dat sinds het begin van het conflict dertig Oekraïense schrijvers en dichters omkwamen. Zo'n tachtig zijn nu in actieve dienst. Het is een van de vele onverteerbare kanten van deze oorlog: terwijl Rusland zijn criminelen en opstandige minderheden naar het front stuurt, vecht aan Oekraïense kant de bloem der natie.
En ondertussen stagneert de strijd. Vanuit de top van het Oekraïense leger wordt dat sinds een maand of wat met zoveel woorden toegegeven, en langs de frontlinie zeggen soldaten het ook. De Russische aanvalsgolven blijven maar komen; de munitie om zich hiertegen teweer te stellen schiet tekort. Op den duur is dat niet vol te houden. Zeker omdat Rusland geleidelijk is omgeschakeld naar een oorlogseconomie. Moskou neemt de zaken serieus: het conflict in Oekraïne is niet langer een propagandamiddel dat moet afleiden van Poetins falende economische beleid, maar een inspanning die de Russische samenleving als geheel aangaat.
Nemen wij in onze afzonderlijke Europese naties dit serieus, of beter: serieus genoeg? Dat is de vraag. Wie de westerse wapenleveranties aan Kyiv van een afstandje beziet zou het voor een geavanceerde marteltechniek kunnen aanzien. Ermee schermen, het in de lucht laten hangen, en dan steeds nét te weinig en zo laat leveren dat het moment dat de wapens op het slagveld het verschil konden maken alweer voorbij is.
Zo ging het steeds, met de antitankwapens, de gevechtsvoertuigen, de tanks, de luchtafweersystemen, de langeafstandsraketten en de jachtvliegtuigen. Poetins doorzichtige geritsel met kernwapens bleek afdoende om de zogeheten 'realisten' de gordijnen in te jagen, terwijl je Tolstoj maar hoeft te lezen om te weten dat je oorlogen niet wint met realisme, maar met lef. Polen en de Baltische Staten, door de geschiedenis wijs geworden, beseften dat en leverden direct alles wat ze konden; elders op het continent verschool men zich achter rode lijnen.
Het resultaat was dat het Russische leger de kans kreeg zich in te graven in de Donbass en we nu alweer richting de Amerikaanse presidentsverkiezingen gaan waarbij het verre van ondenkbaar is dat Donald Trump, een verklaard isolationist, wint. In Europa zelf bonzen radicaal-rechtse en Poetin-gezinde clubs en partijen steeds luidruchtiger op de poorten.
Bij het EU-leiderschap is het gevoel van urgentie er aldoor wel geweest, en begin deze maand riep zowel de Franse president Macron als de Duitse kanselier Scholz de overige lidstaten op om zich te 're-engageren' en meer wapens naar Oekraïne te sturen. De vraag is of dat afdoende is. Rob Bauer, de Nederlandse topmilitair bij de Navo, waarschuwde vorige week dat we ons moeten voorbereiden op een tijdperk waarin 'alles kan gebeuren, op elk moment'. Daarvoor was een'whole of society-benadering' nodig. Opschalen van de wapenindustrie volstaat niet, een mentaliteitsverandering was nodig.
Bauers uitspraken vormden een verre echo vanPlaidoyer pour l'Europe décadente,het beroemde essay dat de Franse denker en strateeg Raymond Aron eind jaren zeventig schreef in reactie op wat hij beschouwde als de aanhoudende dreiging van de Sovjet-Unie. De individuele vrijheid en de welvaart die de liberale democratie Europa had gebracht hadden ertoe geleid dat we uit het oog leken te verliezen dat deze stoelde op onze bereidheid die te verdedigen.
In het huidige Europa hoor je vooral radicaal-rechts klagen over 'decadentie'. Het links-liberalisme dat bij de elites prevaleert zou ertoe hebben geleid dat we ons niet langer weten te verdedigen tegen de 'woke-dictatuur' en de 'invasie' van immigranten. Maar wie dat zegt heeft zijn prioriteiten niet op orde. Als het zo doorgaat, als we ons eigen, nationale, comfort laten prevaleren, wint Poetin, want Aron wist: 'Het tribunaal van de geschiedenis beloont niet de deugdzamen, maar de bruten.'
Je hoeft Tolstoj maar te lezen: oorlogen win je niet met realisme