Botsende werelden Fotografie Alex Webb

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
Museum Helmond presenteert de eerste overzichtstentoonstelling van Alex Webb, de Amerikaanse fotograaf van de complexiteit.
'Een beetje grimmig.'Het is het oordeel dat een van de twee vrouwen velt op het moment dat ik de zaal binnenstap. Ik kan niet zien voor welke foto ze stond toen ze het zei. Of had ze het over de optelsom? Dat lijkt me toch sterk. Grimmig is niet het eerste woord dat je te binnen schiet als je denkt aan het werk van Alex Webb (San Francisco, 1952). Grimmig is een woord in zwartwit. Webbs foto's zijn soms hard, en bijna altijd intens, maar door hun overweldigende kleurenpracht toch zelden grimmig?
Stonden de vrouwen misschien voor het indringende portret dat hij in 1979 maakte op Grenada? Nou ja, een portret? Een portret is doorgaans toch een foto waarop iets of iemand centraal staat. Webb kan iemand recht voor zijn camera hebben en het geheel nog altijd een optelsom van gelijkwaardige delen laten zijn. Ook deze man zit midden in het beeld. Van tussen zijn lippen bungelt een brandende sigaret. Hij houdt zijn hoofd een beetje scheef en vanuit de duisternis van zijn onderbelichte gezicht kijkt zijn rechteroog de toeschouwer indringend aan. Valt er iets te lezen in dat ene oog? Een zekere dreiging? De wil de fotograaf te intimideren? Of zien we daarachter iets kwetsbaars? Dat zijn gezicht onderbelicht is, heeft minder te maken met zijn donkere huidskleur dan met de twee grote maar ondoorzichtige ramen, het ene geel, het andere groen, achter hem. De ruimte zelf baadt in een rood licht, waardoor het beeld iets wegheeft van een gekanteld stoplicht. Webbs foto's zijn kleurrijk, maar ze zijn dat niet per se zoals andere foto's dat zijn. Ze bevatten veel kleur, maar ze bevatten zelden veel kleuren. Het zijn er vaak één, twee of drie die het beeld domineren. Ze contrasteren of vullen elkaar juist op vanzelfsprekende wijze aan. En ertussen zijn de schaduwen diep en zwart.
Toch is het geen portret. Net zo aanwezig als de man in de voorgrond is een figuur daarachter. Een man met een ontbloot bovenlichaam die ontspannen, ja welhaast een beetje scabreus, op een tafel zit. Hij heeft zijn vingers als de benen van de Eiffeltoren uiteen op tafel geplaatst en leunt op zijn gestrekte arm. Zijn houding bepaalt, minstens zo sterk als de indringende blik van de man vooraan en de intense kleuren, het beeld. Alles in deze foto is emotie, zonder dat je direct kunt benoemen om welke emotie het dan zou gaan. Het beeld is dubbelzinnig. Fototoestellen zijn gemaakt om de wereld vast te leggen zoals hij is. Maar Webb balanceert ergens op de grens van documentairefotografie en kunst, wat hij vastlegt is niet de wereld zoals hij is, maar de wereld zoals hij voelt.
Halverwege de jaren zeventigfotografeerde Webb, die geschiedenis en literatuur had gestudeerd aan Harvard, nog in zwart-wit en dicht bij huis. Hij was 22 toen hij alsnomineewerd voorgedragen bij het prestigieuze agentschap Magnum en hij zou voor het einde van het decennium een volwaardig lid worden. Toch kon hij zich nooit helemaal onttrekken aan het idee dat hij in zijn werk steevast over al eerder gebaande paden bleef lopen. Wat hij deed hadden anderen al eerder en misschien wel beter gedaan.
Het was een roman die zijn carrière een beslissende wending gaf. Graham Greene'sThe Comediansspeelt zich af op het Haïti van Papa Doc. Het boek liet Webb niet los en een paar maanden nadat hij het had dichtgeslagen landde hij in Port-au-Prince. Die eerste reis veranderde hem als mens en als fotograaf, schrijft hij ergens.'I photographed a kind of world I had never experienced before, a world of emotional vibrancy and intensity: raw, disjointed, often tragic.'
Webb ontwikkelde zich tot een fotograaf van de complexiteit. Zowel visueel als inhoudelijk. Hij fotografeert het liefst op plekken waar culturen op elkaar botsen of zich vermengen. In de grensstreek tussen zijn thuisland in Mexico bijvoorbeeld. Maar ook in een stad als Istanbul, waar hij zijn hele leven naartoe blijft terugkeren. En hij is op zoek naar beelden die tegen de grens van het te ingewikkelde aanliggen. Beelden die op het punt staan de kijker te overweldigen maar zich net op tijd gewonnen geven. Beelden die zo vol zijn dat ze elk moment zouden kunnen overstromen, zonder dat ze ooit de indruk wekken te druk bevolkt te zijn.
Zijn composities storten de kijker dikwijls een moment in verwarring voordat ze zich gewonnen geven. Het duurt een paar seconden voordat je ziet hoe het kan dat mensen op een onverwachte plek in het beeld opduiken, of dat een onmogelijke houding weer logisch wordt als je het perspectief doorziet.
In een foto uit Tijuana komt het allemaal samen. Het lijkt bijna een collage van een outsider kunstenaar. In het midden het getergde en bebloede gelaat van Jezus met een doornenkroon. Daarboven een gekanteld beeld van de kerstman en enkele Spaanstalige kranten. Rechts een paar benen, geen foto of illustratie ditmaal. Echte benen van een echte jonge vrouw. Links wel weer een foto, twee van de vijf leden van de Backstreet Boys. De rest is ongetwijfeld opgeslokt door de schaduw die als inkt uit een omgevallen potje over het beeld kruipt.
Een van Webbs bekendste foto's maakte hij in een ander grensstadje: Nuevo Laredo. Ook dit beeld illustreert hoe hij erin slaagt zijn beelden te vullen zonder dat ze ooit druk lijken te worden. Alles op de foto is scherp, al is een deel wel in het duister gehuld. Links een man in een bruin ruitjesoverhemd die op het punt staat het beeld uit te lopen. Hij schermt zijn gezicht af met een felrood boek met actiefoto's van American-footballspelers op het omslag. Wil hij niet op de foto? Beschermd hij zichzelf tegen de felle zon? Van diezelfde zon lijkt het stelletje rechts in beeld geen last te hebben. Van de jongen zien we alleen zijn rug. Een opgerolde krant is nonchalant in zijn kontzak gestoken. Zijn rechterarm leunt al even achteloos tegen de muur. Net boven zijn schouder is het gelukzalige gezicht van een meisje zichtbaar. Zoals hij tegen de muur leunt, zo leunt zij tegen hem aan. Als je zo verliefd bent bestaat er niet zoiets als te warm. Midden in de foto, onder een groot bord met daarop de woorden'Oficialia del Registro Civil',staat het scherp afgetekende silhouet van een man met in zijn armen een kind dat eigenlijk te groot is om te worden gedragen. Maar als je je kind voor je ogen ziet veranderen in iets wat je op den duur zal moeten loslaten, bestaat er niet zoiets als te groot om vast te houden.
Wat gebeurt er precies op deze foto? Het valt onmogelijk te zeggen. Het zijn gewoon mensen die worden meegevoerd door de tijd. In een boek dat Webb maakte met zijn vrouw, de fotografe en dichteres Rebecca Norris Webb, over straatfotografie en het poëtische beeld, grijpt hij deze foto aan om te schrijven over'crowded frames'.Hij schrijft: 'Ik voel me aangetrokken tot foto's die niet het bestaan van één ding laten zien, maar het gelijktijdige bestaan van meerdere dingen, soms op manieren die elkaar lijken tegen te spreken.' Webb is er een meester in alles in een beeld op hetzelfde niveau te laten bestaan. Dingen die zich in de verte bevinden kunnen even belangrijk zijn als wat zich in de voorgrond afspeelt. Wat rechtsboven de aandacht trekt maakt wat linksonder te zien is niet minder belangwekkend. Maar het is niet dat hij geïnteresseerd is in'complexity for complexity's sake'.'Ik maak ingewikkelde foto's omdat de wereld die ik ervaar een ingewikkelde en uiteindelijk zelfs ondoorgrondelijke plek is.'
In het museum in Helmondwaar al dit prachtige werk hangt, zijn ook twee foto's die dissoneren. Recenter werk. Eén foto uit Moskou, een soort Mondriaan van grote gekleurde vlakken die worden gescheiden door dikke zwarte lijnen, lijkt welhaast een soort pastiche op zijn eigen werk. Zo duidelijktoo much,dacht ik terwijl ik ervoor stond. In het moment vast onweerstaanbaar, maar had het beeld hiertussen moeten hangen?
Een andere foto uit New York uit 2018. Een drukke parade waarop kinderen grijpen naar grote bellen die buiten beeld worden geblazen. Een volle foto, zoals zo vaak, maar nu opeens te druk. Alles is scherp, niets ten prooi gevallen aan een schaduw. De platheid die eerder zijn verdienste als kunstenaar was lijkt nu het resultaat van een digitaal procedé, een camera die slim genoeg is om alles goed uit te lichten.
Ik hoorde hem ergens in een filmpje iets zeggen over een digitale camera, misschien was het wel een telefoon met een uitzonderlijk gevoelige ingebouwde camera: dat het uiteindelijk maar allemaal gewoon apparatuur is. En dat is natuurlijk waar. En een kunstenaar kan dikwijls met meerdere kwasten uit de voeten. Toch kon ik, kijkend naar deze recente foto, de gedachte niet onderdrukken dat sommige mensen hun plek in de geschiedenis van een medium hebben verdiend omdat hun talent en hun unieke gevoeligheid voor de wereld om hen heen - hun sensibiliteit, zo je wil - perfect samenvielen met de technologie van dat moment. En soms moet je misschien iemand een keer zien falen om de omvang van de eerder geleverde prestatie op waarde te kunnen schatten.
Alex Webb / Magnum Photos | Linkerpagina: Alex Webb, Nuevo Laredo, Tamaulipas, Mexico, 1996