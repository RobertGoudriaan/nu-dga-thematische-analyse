Niña Weijers Zwitserland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
In haar memoirIn Love(2022), vertelt de Amerikaanse schrijver Amy Bloom over een gelukkig huwelijk dat ten einde komt met de alzheimerdiagnose van haar man. Hij wil dood en zij gaat op zoek naar een manier waarop hij waardig, pijnvrij en legaal kan sterven. Ik had nooit eerder iets van Amy Bloom gelezen, maar sinds ik haar stem had gehoord bij een podcast had ik het verlangen onafgebroken naar haar te luisteren. Ze klonk als een vrouw die had geleefd en allerlei verliezen had geïncasseerd, maar toch, op de een of andere manier, méér had vergaard dan ze was kwijtgeraakt. Ze klonk als de belichaming van zelfrespect. Eigenlijk maakte het me niet uit waarover ze praatte, als ze maar bleef praten.
Ze hadIn Lovezelf ingesproken, en dus luisterde ik naar haar terwijl ik door de regen mijn hond uitliet, boodschappen deed en naar mijn uitgever wandelde voor een gesprek over mijn toekomst. Misschien moet ik een baan zoeken, zei ik - natte haren, beslagen bril. Mijn uitgever knikte. Ze zei niet: ben je gek, je volgende boek wordt vast een bestseller. Ze zei ook niet: we zullen je voorzien van een torenhoog voorschot. Ze knikte, en een paar minuten later opperde ze dat ik misschien ergens eindredacteur kon worden. Is dat niet wat, zei ze, is dat niet wat voor jou?
Amy Bloom zoekt en vindt uiteindelijk de levenseindekliniek Dignitas in Zürich. Er volgen maanden van het verzamelen van de juiste documenten, de juiste verklaringen van neurologen en psychiaters (onder geen beding mag de keuze voor euthanasie voortkomen uit een klinische depressie), de juiste toonaarden waarmee al die professionals dienen te worden aangesproken. Haar man Brian moet ziek genoeg zijn voor een'assisted suicide',maar niet zo ziek dat hij zijn keuze niet meer bij zijn volle bewustzijn kan maken. Ondertussen gaat hij zienderogen achteruit. Zijn kleindochters noemt hij voor de zekerheid stuk voor stuk'darling';de keren dat hij zoek raakt, zijn telefoon niet meer opneemt en zijn vrouw haast waanzinnig van ongerustheid maakt, zijn niet meer op één hand te tellen.
De'window of opportunity'om te sterven op eigen voorwaarden, is tamelijk klein bij alzheimer. Dat blijkt ook uit een hartverscheurend hoofdstuk waarin Bloom vertelt over de relatietherapeut die zij en haar man tijdens hun huwelijk een aantal keer consulteren, en op wie ze allebei dol zijn. Op een dag belt ze Bloom met de mededeling dat ze zelf alzheimer heeft en is gestopt met haar praktijk. Als die bij haar langs gaat, vraagt de vrouw haar of ze met hen mee mag op het vliegtuig naar Zweden - nee, Zwitserland. Aan haar dochters blijkt ze niets te hebben verteld over haar ziekte. Ze zal uiteindelijk terechtkomen op een'memory care unit'van een verpleeghuis, vanwaar ze Bloom opbelt om te zeggen dat er iets niet pluis is, en of ze haar daar alsjeblieft kan weghalen.
's Nachts lig ik wakker van een kriebelhoest, de gedachte aan mezelf als oude vrouw, al het pensioen dat ik niet opbouw en nooit heb opgebouwd en wat het werk van een eindredacteur eigenlijk precies inhoudt. Ik denk aan de vluchtende Russen, 'de gouden laag', lees ik in de krant, hoogopgeleide en Engelssprekende mannen die goed zijn met computers. Aan de schrijver die, tijdens een gezellig gesprek met koekjes en thee, zei dat het enige wat je kon doen om je kinderen te beschermen tegen alle komende klimaatrampen: stinkend rijk worden en naar Noorwegen verhuizen. Misschien heb ik dat Noorwegen er zelf bij verzonnen.
Ik neem een keelsnoepje en zuig erop, liggend. Wat als ik per ongeluk in slaap val en stik, denk ik, zoals ik iedere nacht dat ik alleen ben met mijn kind bang ben om dood te gaan, puur en alleen omdat ik dan niet zou weten hoe snel iemand erachter zou komen, hoe hard mijn kind zou huilen en hoelang, al stelt het me gerust dat mijn buurman mijn hond al eens redde uit het trappenhuis. Ik denk aan het appartement in een buitenwijk van Zürich waar Amy en haar man terechtkomen en hij zichzelf eindelijk de benodigde twintig gram pentobarbital kan toedienen waar ze al die maanden naar op zoek waren. Doodsangst, denk ik, is een vreemdsoortig privilege van iedereen die genoeg redenen heeft om zich aan het leven vast te willen klampen.
Niña Weijers en Marja Pruis beantwoorden om de beurt aan hen aangereikte vragen uit de wereldliteratuur en omstreken
'Hoe bang ben jij om dood te gaan?' vroeg ze
Mohsin Hamid,De laatste witte man