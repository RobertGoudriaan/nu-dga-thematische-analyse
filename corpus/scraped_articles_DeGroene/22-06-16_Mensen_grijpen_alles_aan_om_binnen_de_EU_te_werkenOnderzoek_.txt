'Mensen grijpen alles aan om binnen de EU te werken' Onderzoek Oekraïners op business trip naar Nederland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 juni 2022
Tienduizenden Oekraïners werkten al voor de oorlog in Nederland, vaak op basis van onzekere arbeidsconstructies, onder schamele woonomstandigheden en voor lage lonen. Nu ze niet naar huis kunnen, werken ze vaak wanhopig door, volledig uit beeld van overheden en instanties.
'Toen we bij de Jaarbeurs werdenweggestuurd, sloeg de paniek echt toe.'  Irina Moskalets (24) en Ivan Khimchuk (29) zitten samen in een café in het Zuid-Hollandse Moerkapelle. Met tranen in haar ogen vertelt Irina hoe ze niet terecht konden in de opvanglocatie voor Oekraïense vluchtelingen in Utrecht, terwijl de twee allebei uit een dorpje bij het Oost-Oekraïense Soemy komen, vlak bij de grens met Rusland. De serveerster legt een stapeltje servetjes op tafel en knijpt Irina troostend in haar bovenarm.
Irina en Ivan komen op 21 februari, een paar dagen voordat Rusland Oekraïne binnenvalt, aan in Nederland. Ze zijn in dienst van een Pools bedrijf dat hen naar Nederland stuurt om bij een bloemschikbedrijf te werken. Voor Irina, die in Oekraïne als verpleegkundige werkt, is het de derde keer dat ze tijdelijk in Nederland aan de slag gaat.
Na drie maanden loopt de klus af, teruggaan is voor het tweetal geen optie. Hun woonplaats ligt nog geen dertig kilometer van de grens met Rusland, vlak bij een militair oefenterrein dat regelmatig wordt geraakt door raketten en bommen. Hun Oekraïense collega's vertrekken naar
Tsjechië, Duitsland of Polen, Ivan en Irina proberen in Nederland nieuw werk te vinden. 'Maar dat lukte niet. We mochten van de werkgever nog een week in ons huis blijven, maar daarna moesten we weg.'
Ze besluiten naar de opvanglocatie voor vluchtelingen in Utrecht te gaan, maar worden daar weggestuurd. 'Alleen mensen die na de Russische invasie zijn aangekomen, kregen onderdak.' De gemeente Utrecht laat weten dat dit niet zou mogen gebeuren: ook Oekraïners die eerder naar Nederland kwamen en niet naar huis kunnen, hebben recht op opvang. 'Maar wij werden niet gezien als vluchtelingen uit Oekraïne', zegt Irina.
'Toen werden we echt bang', vertelt Ivan. 'Zonder nieuw werk hadden we op straat gestaan.' Uit wanhoop benadert hij vrijwilligers via sociale media, en via een oproep op Facebook vinden ze een rozenkwekerij. 'Gelukkig spreken we Pools, dus konden we daar aan de slag.' Ze wonen nu in een soort hostel in Moerkapelle, via hun nieuwe werkgever. Ze zijn nog steeds niet ingeschreven bij de gemeente, hun werkgever zegt dat wel te gaan doen. 'Ik weet ook niet of we onszelf als vluchtelingen zien. Maar we kunnen in ieder geval niet naar huis.'
In maart van dit jaarwerd in recordtempo opvang geregeld voor Oekraïners die hun land ontvluchtten. Eind mei waren er zo'n zestigduizend Oekraiense vluchtelingen in Nederland. Maar al ruim voordat Rusland hun land in februari binnenviel, verbleven er tienduizenden Oekraïners in Nederland. Op papier zijn zij in dienst bij bedrijven in Oost-Europese landen als Polen en Litouwen en worden ze vervolgens naar Nederland 'gedetacheerd'.
De Oekraïense arbeidsmigranten in Nederland zijn vrijwel onzichtbaar, alleen hun werkgevers weten waar ze zijn. Gemeenten hebben vaak geen zicht op de Oekraïners, blijkt uit een inventarisatie van platform Investico. De Oekraïners werken dikwijls onder slechte omstandigheden: chauffeurs slapen in hun cabine en komen maandenlang niet thuis, anderen zitten weggestopt op vervallen bungalowparken. Ze krijgen meestal het Poolse of Litouwse minimumloon en zijn amper sociaal verzekerd, maar door gebrekkig toezicht blijven misstanden vaak uit beeld.
Sinds kort moeten buitenlandse werkgevers het melden wanneer ze personeel aan Nederlandse bedrijven uitlenen. In 2021 ging het om ruim zeventigduizend Oekraïners, blijkt uit een recent rapport van onderzoeksbureau seo. Het aantal Oekraïners in Nederland neemt al jaren toe, blijkt uit cijfers die Investico opvroeg bij de Sociale Verzekeringsbank (svb). Zo is het aantal Oekraïners dat in Polen hun sociale premies betaalt maar in Nederland werkt tussen 2017 en 2021 bijna verviervoudigd. Zij werken vaak als vrachtwagenchauffeur, maar ook in het slachthuis of de bouw.
Sinds de oorlog zijn deze Oekraïners in Nederland gestrand en zijn zij nóg kwetsbaarder. Hulp van gemeenten voor Oekraïense vluchtelingen bereikt hen niet, blijkt uit onderzoek van platform Investico voorDe Groene AmsterdammerenTrouw,dus werken ze door.
Op het eerste gezichtis het misschien verrassend dat in Nederland veel Oekraïners werken. Oekraine is immers geen lid van de Europese Unie en Oekraïners kunnen dus geen gebruik maken van het vrije verkeer van personen dat zoveel Poolse en Roemeense arbeidskrachten naar Nederland brengt. Een Nederlandse werkgever mag alleen een Oekraïner inhuren als er in de hele EU geen geschikte kandidaat te vinden is. In de techsector lukt dat soms nog wel, maar het is moeilijk om te beargumenteren dat er nergens in de EU iemand te vinden is die een vrachtwagen kan besturen.
Migratierecht is alleen niet Europa-breed geregeld, en in sommige landen aan de rand van de EU gelden minder strenge regels. Oekraïners konden ook voor de oorlog gemakkelijk een werkvergunning krijgen in bijvoorbeeld Polen en Litouwen. Vervolgens konden Oost-Europese bedrijven de werknemers aan de rest van de EU 'uitlenen'.
'Deze detacheringsconstructies zijn oorspronkelijk bedoeld om het voor bedrijven met een specifieke expertise makkelijker te maken om hun werknemers buitenlandse klussen te laten doen', zegt Jan Cremers, onderzoeker aan de Universiteit van Tilburg. Zij betalen bijvoorbeeld sociale premies en pensioen in het land waar hun werkgever gevestigd is, en tellen niet mee in de Nederlandse arbeidsstatistieken. Toen dit systeem in de jaren zeventig werd opgezet, bestond de EU nog uit een handjevol landen en waren de premies overal ongeveer even hoog. Dat is met het toetreden van met name Oost-Europese landen niet meer het geval. 'Werkgevers zetten deze constructies in voor langdurige, laagbetaalde arbeid', zegt Cremers. 'Door de explosie van flexibele contracten is het oorspronkelijke idee geërodeerd, en is het verkapt uitzendwerk geworden.'
Samen met wetenschappers uit tien Europese landen bracht Henri Bussink, onderzoeker bij SEO Economisch Onderzoek, het aantal gedetacheerde werknemers voor het eerst in kaart. Nederland maakt het meest gebruik van deze constructie, blijkt uit het onderzoek. Ongeveer een derde van de gedetacheerden komt van buiten de EU, het gaat bijvoorbeeld om Belarussen en Marokkanen, maar voornamelijk om Oekraïners.
De Oekraïners worden hoofdzakelijk door Poolse en Litouwse bedrijven naar Nederland gestuurd. 'In 2021 zijn er 72.000 Oekraïense werknemers bij het loket van de Sociale Verzekeringsbank gemeld', zegt Bussink. 'In 2020 waren dat er nog 56.000.' Het overgrote deel, bijna negentig procent, betreft vrachtwagenchauffeurs. 'We vermoeden dat dit er in werkelijkheid minder zijn', zegt Bussink, 'en dat transportbedrijven bijvoorbeeld een deel van hun chauffeurs aanmelden, zonder vooraf te weten of die daadwerkelijk in Nederland zullen rijden. Tegelijkertijd hadden we in andere sectoren meer meldingen verwacht, zoals de bouw en industrie. Daar melden bedrijven misschien bewust of onbewust niet al hun personeel.'
'We zien hier in Polen ook dat steeds meer Oekraïners naar West-Europa worden gedetacheerd', zegt Marcin Kielbasa, onderzoeker aan de Universiteit van Krakau, die ook aan het Europese onderzoeksproject bijdroeg. 'Omdat zoveel Poolse werknemers al naar het Westen zijn vertrokken, maakt de Poolse overheid het voor werkgevers steeds makkelijker om Oekraïners in te huren.' In 2021 gingen bijna twee miljoen Oekrainers in Polen aan de slag. 'En een steeds groter percentage van hen wordt naar andere EU-landen doorgestuurd.'
Dit blijkt ook uit cijfers die de Verzekeringsbank van zusterinstanties in het buitenland ontvangt. Zo waren er in 2017 bijna vijfduizend Oekraïners die door Polen werden 'uitgeleend' aan Nederlandse bedrijven maar nog wel sociale premies in Polen afdroegen. In 2021 waren dit er bijna twintigduizend.
Op loopafstand van sprookjespark De Eftelingligt vakantiepark De Droomgaard. Een deftige entree leidt bezoekers langs een 'luxe steakhouse' naar Scandinavisch ogende houten chalets. Verderop galmt vrolijk gegil van kinderen uit een zwembad met een glijbaan in de vorm van een gele octopus. De vakantiegeluiden zijn nog net hoorbaar op het achterste deel van het terrein, dat met een paar plukjes struiken en een metalen hek wordt gescheiden van de rest. Dit gedeelte heeft een aparte ingang: een hobbelige zandweg die uitkomt op een stoffige parkeerplaats, in het midden staat een grijze container met daarop een bordje: 'Job Housing'.
Honderden vervallen witte bungalows met kapotte ramen en uit elkaar gevallen opstapjes staan kriskras verspreid over het terrein. Rond zes uur wordt het een stuk levendiger. Busjes vol arbeidsmigranten rijden af en aan de parkeerplaats op, mensen gaan op witte plastic stoelen voor hun bungalow zitten en draaien harde muziek. Hier wonen ook Oekraïense arbeidsmigranten die al voor de oorlog naar Nederland zijn gekomen.
In de deuropening van zijn bungalows staat Alexander, een tengere man met vermoeide ogen. Hij werkte als kassamedewerker toen hij in november vorig jaar Oekraïne verliet met het idee een betere baan in Europa te vinden. 'Na een maand in Polen werd ik op eenbusiness tripgestuurd', zegt hij. 'Ik had geen idee dat ik uiteindelijk in Nederland terecht zou komen.'
Hij werkt hier bij een kipverwerkingsfabriek, vertelt hij later via WhatsApp, en vond de baan via een tussenpersoon bij een Oekraïens bedrijf. Alexander lijkt zijn werkgever niet helemaal te vertrouwen: 'Wat weet je over de betrouwbaarheid van dit bedrijf?' vraagt hij. Hij is huiverig om vragen te beantwoorden, maar reageert na een paar dagen toch: 'Het werk is zwaar.' Hulp krijgt hij niet, schrijft hij, 'maar daar heb ik ook niet om gevraagd'. Een paar dagen later stuurt hij: 'Ik ben op zoek naar een andere baan.'
Oekraïense arbeidsmigranten als Alexander kunnen zich nu net als vluchtelingen inschrijven bij de gemeente, een burgerservicenummer (bsn) aanvragen en direct voor een Nederlands bedrijf werken. Maar uit een belronde onder gemeenten waar relatief veel arbeidsmigranten wonen blijkt dat het merendeel deze groep niet in beeld heeft. 'Wij hebben sowieso slecht zicht op arbeidsmigranten', zegt een woordvoerder van de gemeente Den Haag, 'dat geldt voor deze groep al helemaal.'
'Ik kom fraude met dit systeem al tegensinds eind jaren tachtig', zegt Jan Cremers van de Universiteit van Tilburg. Hij noemt voorbeelden van Servische en Bosnische bouwvakkers die via Sloveniëen massein de EU aan de slag gingen, en vrachtwagenchauffeurs die officieel in Cyprus werkten en vanuit daar naar de rest van Europa werden gedetacheerd. 'Alsof je een bedrijf voor internationaal wegtransport op zou zetten op een eiland in de Middellandse Zee. Volkomenfakenatuurlijk.' Zo 'shoppen' bedrijven tussen de sociale premies in verschillende landen: in Polen en op Cyprus zijn de WW-premie en pensioenkosten een stuk lager.
'We zien al een tijdje dat een land als Litouwen een doorgeefluik is geworden voor Oost-Europese chauffeurs', zegt Cremers. De Oekraïners die hier werken zijn de zoveelste verschijningsvorm van hetzelfde fenomeen. 'Mensen grijpen alles aan om binnen de EU te werken, en zijn niet goed op de hoogte van de regels. Het gevaar is dat ze te weinig betaald krijgen, of onverzekerd door het leven gaan.'
Controleren op misstanden gaat heel moeizaam. 'De bevoegdheden van de inspecties houden op bij de grens', zegt Cremers, 'dus als je te maken hebt met werknemers die vanuit een land als Litouwen worden gedetacheerd, moet je te rade gaan bij de Litouwse autoriteiten.' Dat gebeurt vaak niet, constateert Frank Boeijen, die ondernemers adviseert over hoe ze personeel moeten inhuren. Hij is kritisch op de toezicht houdende instanties. 'Als je bijvoorbeeld wat betreft het afdragen van sociale premies alleen de loonstrook in Nederland bekijkt, kun je niks controleren. Je moet ook zien wat er in Polen wordt betaald of afgedragen. Het is echt niet zo moeilijk.' Het helpt niet dat hier verschillende instanties bij betrokken zijn. De Arbeidsinspectie ziet toe op werktijden en het wettelijke minimumloon, maar controle is lastig door 'te weinig administratie rond de tewerkstelling van deze mensen'. Als de Sociale Verzekeringsbank de geldigheid van de documenten wil verifiëren, is ze afhankelijk van de buitenlandse zusterinstanties. Gegevens over waar de gedetacheerde werknemers werken en wonen heeft de Verzekeringsbank meestal niet.
Met in zijn ene hand een Magnum-ijsjeen in zijn andere het stuur van een vrachtwagen parkeert vakbondsman Edwin Atema soepeltjes tussen andere trucks op een parkeerterrein. De vakbond fnv schafte speciaal een vrachtwagen aan om op truckerparkeerplaatsen chauffeurs te interviewen over hun werkomstandigheden. 'Met een gewone auto werden we weggestuurd, de eigenaren van sommige terreinen willen geen pottenkijkers', zegt hij. Atema werkte ruim tien jaar als vrachtwagenchauffeur, en is inmiddels een van de weinigen in Nederland die de branche in het vizier heeft. De mensen uit zijn team sporen misstanden op en verzamelen alle informatie in een eigen database. 'We zien overtredingen van Europese wetten, mensenhandel en uitbuiting. Als het lukt slepen we de bedrijven voor de rechter.'
Aan de rand van de parkeerplaats ligt een Oekraïense chauffeur in zijn cabine uit te rusten; hij heeft wel zin in een praatje. Eigenlijk moet hij deze pauze in een hotel doorbrengen, zegt hij in het Russisch, maar zijn bedrijf draagt hem op dat in zijn truck te doen. 'Ik krijg vervalste hotelbonnen, zodat ik die kan laten zien als ik word gecontroleerd', zegt hij, terwijl hij zijn hoofd schudt. De chauffeur kan niet meer naar huis. 'Ik kom uit Rubizhne, een stadje in de Donbas-regio. Mijn auto is ontploft en mijn balkon verwoest. Ik kan daar niet meer wonen, dus ik blijf hier langer werken.'
Chauffeurs zijn extra kwetsbaar voor uitbuiting, weet Atema. 'Hun auto is maandenlang zowel hun werkplek als hun huis. Als ze onderweg zijn, wordt dikwijls slechts een deel van het Poolse of Litouwse minimumloon uitbetaald.' Pas als de chauffeurs terugkomen in het land waar de arbeidsovereenkomst is gesloten, ontvangen ze de rest van het geld. 'Dat is heel gevaarlijk. Op het moment dat iemand stopt krijgt die zijn geld niet.' En als ze hun werk verliezen, zijn ze ook hun huis kwijt.
Bijna alle vrachtwagens op de parkeerplaats hebben een Pools of Litouws kenteken. Deze landen zijn hotspots voor wat Atema de'transport gangsters'noemt: bedrijven die werknemers van buiten Europa aantrekken en misbruik maken van Europese regelgeving. Iedere vrachtwagenchauffeur die we aanspreken komt van buiten de EU: Oekraïners, Belarussen, zelfs iemand uit Tadzjikistan. Geen van hen heeft in het land gewerkt waar ze op papier werken. Ze zijn er slechts geweest om hun documenten te ondertekenen, of zijn zelfs direct naar West-Europa gestuurd. 'Dat mag absoluut niet', zegt Atema stellig: 'Iemand moet eerst in het land waar het bedrijf is gevestigd werken, voordat hij gedetacheerd mag worden.' Maar in de praktijk vinden alle werkzaamheden in West-Europa plaats, zegt hij. 'De vrachtauto's blijven zelfs bijna altijd in Nederland staan.' Chauffeurs vertellen ons dat ze in busjes vanuit bijvoorbeeld Litouwen naar hun wagen worden gereden.
'Oost-Europese transportbedrijven hebben in elke Oekraïense stad wel een wervingskantoor. Oekraïne is echt leeggegeten', zegt Atema. Sinds de oorlog komt hij nog steeds Oekraïners tegen achter het stuur. 'Hun situatie is verslechterd', zegt hij. 'Chauffeurs staan huilend naast hun auto omdat ze niet naar huis kunnen.' Hij wordt er soms cynisch van: 'Er is een tekort aan chauffeurs, dus voor werkgevers is het alleen maar mooi als ze langer doorwerken.'
De Oekraïense arbeidsmigrantendie nu niet terug kunnen omdat hun huis is gebombardeerd, zijn slechts een nieuwe groep gedetacheerde werknemers die in de problemen komt: deze situatie sluimert al tientallen jaren. In 2020 nog schreef toenmalig minister van Sociale Zaken Wouter Koolmees dat hij 'premieshoppen' wilde tegengaan onder werkgevers die personeel van buiten de EU inzetten. Dat gaat moeizaam, schreef hij, omdat lidstaten 'niet altijd effectief op signalen van schijnconstructies reageren'. Ondertussen werkt de Europese Commissie aan een plan om het voor werkgevers juist gemakkelijker te maken om buitenlands personeel aan te trekken. Werknemers uit bijvoorbeeld Marokko, Tunesië en Egypte zouden volgens de plannen van de Commissie makkelijker een werkvergunning moeten krijgen.
De Oekraïense Alexander stopt na vier maanden bij de kipverwerkingsfabriek in Nederland en verlaat zijn bungalow op De Droomgaard. Hij begint aan een nieuwe zwerftocht door Europa, nog steeds op zoek naar een betere baan. 'De huisvesting in Nederland was in slechte staat en het werk was niet wat beloofd was', schrijft hij op WhatsApp vanuit Warschau. In de Poolse hoofdstad heeft hij niet veel meer geluk. 'Er zijn hier heel veel Oekraïners, dus ik kan geen baan vinden.' Ruim twee weken later reageert hij weer: hij is in Slowakije. 'Via andere Oekraïners in Polen hoorde ik dat hier werk is.' Hij werkt nu bij een chemische fabriek. 'Alles is goed', schrijft hij.
Frank de Roo / ANP | Een Oekraïense vrachtwagenchauffeur krijgt levensmiddelen omdat hij vanwege de oorlog niet terug naar huis kan. Rotterdam, 5 maart