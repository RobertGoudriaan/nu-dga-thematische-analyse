Geval van eigenliefde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
InUitverkorenonderzoeken Saskia Pieterse en Janneke Stegeman waar het zelfgenoegzame eigenbeeld van de Nederlander nou precies vandaan komt. In onze 'witte protestantse onschuld' voelden wij ons eeuwenlang verheven.
Het zijn de bekende stereotyperingenwaarmee de Nederlander zichzelf eeuwenlang en tot voor kort onbekommerd gelukkig prees. Want wat waren we allemaal niet: tolerant, vrijdenkend, doortastend, gematigd, recht door zee, en ook nog eens behept met het juiste - heel lang gelovige en daarna geseculariseerde - wereldbeeld. Wij hadden het met onszelf, en de rest van de mensheid had het met ons getroffen. Want we waren een wenkend voorbeeld, of het nou om onze zogenoemde ethische politiek in de Oost ging, om ons rechtgeaarde neerhalen van bijgelovige beelden in de zestiende eeuw, of om ons 'humane' kolonialisme in het algemeen.
Het is een zelfbeeld dat aan slijtage onderhevig is door de groei van historische kennis over bijvoorbeeld onze gelimiteerde menslievendheid in de overzeese gebiedsdelen. Toch steekt het telkens weer de kop op. Alsof het ons achtervolgt. Gidsland. De ene keer als progressieve natie, vooral tolerant voor nieuwkomers die in de polder komen leren hoe volwaardig mens te worden; de andere keer als restrictieve natie, vooral tolerant voor de zogenoemde hardwerkende Nederlanders en wat minder ruimhartig voor vluchtelingen die cultuurvreemd als ze zijn zich onze kwaliteiten nooit waarlijk eigen kunnen maken. Ze zouden een primitief geloof aanhangen, uit een achtergebleven gebied komen, en niet in staat zijn ons niveau te halen.
Maar waar komt die eigenliefde eigenlijk vandaan? Het begint volgens theoloog Janneke Stegeman en schrijver Saskia Pieterse, de auteurs vanUitverkoren,bij het West-Europese christendom waar de lage landen deel van uitmaakten. Dat christendom achtte zich, van de heidense bomen omhakkende Bonifatius tot en met paus Urbanus II die in 1095 opriep tot een kruistocht, ver verheven boven de niet-christelijke en onwetende stervelingen. In onze contreien kreeg dat meerderwaardigheidsbesef met name vorm door het calvinisme, dat in de openbaarheid niet werd belemmerd door zijn zondebewuste zelfhaat die het voor thuis en in de kerk bewaarde. Heel lang is het dan ook gezien als typerend voor onze geestgesteldheid. De betere Nederlandse mens zou erdoor in de grondverf zijn gezet - hij zou in het spoor ervan zijn eerste gelijkmakende en medemenselijke stapjes op weg naar de volmaaktheid hebben geleerd (Drees die het land en Cruijff die het voetbal democratiseerde zouden er schatplichtig aan zijn).
Dat is, vinden de auteurs, een te zelfgenoegzaam en eenzijdig perspectief dat toe is aan herziening. De calvinistische erfenis is namelijk ook verbonden met macht, uitsluiting, ongelijkheid, kolonialisme en racisme. Hun boek is bedoeld als een streep door de historisch gelegitimeerde cultuur van zelffelicitatie die alleen de lichte en niet de schaduwzijde waarneemt van onze ontstaansgeschiedenis. En het moet maar meteen gezegd: hun 'interventie', zoals de auteurs het zelf noemen, dwingt tot nadenken. Na lezing kijk je met andere ogen naar ons complimenteuze narratief dan ervoor. Alsof je ineens beseft wat je eigenlijk al kon weten: het sprookje van de volmaakte Nederlander is ook gitzwart.
Als er een moment moet worden aangewezen waar het misging, dan is dat de zeventiende eeuw, de periode waar nog maar kortgeleden alleen in superlatieven over werd gesproken en waar de schrijvers de weeffout zien ontstaan die Nederland kenmerkt (het grootste deel van hun boek gaat over die vormende eeuw). Het verhaal van het voorbeeldige vaderland, zo tonen ze aan, valt volledig samen met wat in de geschiedschrijving wel onze ontstaansmythe wordt genoemd: de Tachtigjarige Oorlog (1568-1648). In die opstand tegen de Spaanse koning, die tegelijkertijd ook een burgeroorlog tussen allerlei ingezetenen met verschillende belangen en loyaliteiten was, nemen de calvinisten het voortouw. Het zijn hun, oftewel Gods geuzen die steeds weer de kastanjes uit het vuur halen. Zij en niet zozeer de Oranjes zijn het symbool van de nationale onverzettelijkheid. In de Republiek die uit de bevrijdingsoorlog ontstaat, wordt het calvinisme de bevoorrechte godsdienst en gelijkgesteld met het ware Nederland (een vereenzelviging waarin eeuwenlang wordt volhard, uiteraard door orthodoxe protestanten, maar ook de rest van het land ging er schijnbaar zonder veel gemor in mee). Het verhaal van de opstand wordt het nationale verhaal en daarmee is de toon gezet: de betere Nederlander is calvinist, de rest is bijwoner.
En dat heeft verregaande gevolgen. De calvinistische ingezetene wordt een eersterangs burger, hij krijgt de betere baantjes en functies. Zijn soortruns the country,omdat het er als het ware voor doorgestudeerd heeft op bijeenkomsten en kerkelijke vergaderingen, waar het geleerd zou hebben te wheelen en dealen en te overleggen. Joden, katholieken en andersgelovigen worden gedegradeerd tot tweede- en derderangs inwoners. Ze geloven op een oneigenlijke manier in dezelfde God als Calvijn en de fundamentalistische Dordtse Synode (een soort calvinistische grondwettelijke kerkvergadering tussen 1618 en 1619) en tellen amper mee. Erger nog vergaat het de exemplaren waarin de mens als Gods schepping voor de ware gelovigen moeizaam te herkennen is: de zwarte en gekleurde schepselen overzee. Als de calvinist hen aanziet, verwilderd, onwetend en gespeend van verstandelijke vermogens, beseft hij dat de genade van de Heer op hem gevallen is en dat hij naar menselijke maatstaf gemeten het meest volmaakt is. En het is dit contrast, deze zelfbevestigende blik door het zien van het tegendeel, dat voor de auteurs cruciaal is voor het begrijpen van de calvinistische ziel: het is de sleutel tot de zelfbenoemde uitverkiezing op aarde.
Toch zijn de gelovigen volgens de eigen geloofsleer verplicht Christus aan de heidenen te brengen. En dat is een probleem. Want bij te veel bekeringen komt de gekoesterde calvinistische uitzonderlijkheid in het geding en in het verlengde daarvan de zelfrechtvaardiging van de witte mens als enig serieus te nemen schepsel Gods. De bekeringsdrift was dan ook beperkt. 'Kinderen van heidenen', zo werd op de Dordtse Synode vastgelegd, mochten alleen gedoopt worden als hun ouders al waren onderwezen in het christendom. Het juiste geloof diende exclusief wit te blijven. Vandaar dat Jan Pieterszoon Coen de VOC verzocht schepen met maagden uit de Amsterdamse weeshuizen naar Batavia te sturen zodat de aanwezige Hollanders geen christenkinderen hoefden te verwekken bij inheemsen vrouwen, en vandaar dat de protestante zending betrekkelijk kleinschalig bleef.
Enige enghartige generositeit was er wel in de omgang met tot slaaf gemaakten. Zij konden door de doop geestelijk bevrijd worden, maar bleven lichamelijk gebonden aan hun slavernij; dat zij Christus mochten leren kennen was eigenlijk al meer dan hun als 'halfmensen' toekwam. Het ware geloof kende maar één kleur, concluderen de auteurs, en dat was wit. Kolonialisme en calvinisme zijn volgens hen twee handen op een buik. Dat mag opgaan voor de calvinistische hoogmoed die ongetwijfeld is bevorderd door de 'ontmoeting' met de exotische mens. Maar de relatie tussen het ware geloof en de expansie overzee lijkt minder eenduidig. Zo heeft de zuinige bekeringsstrategie het verspreiden van de witte beschaving als koloniaal project niet bespoedigd, en lijkt het kolonialisme van de calvinisten brutaal en hard en als zodanig beperkt in zijn reikwijdte als het gaat om de acceptatie van de overheerser door de gekoloniseerden. Zijn bijdrage bestaat vooral uit de ideologische legitimatie van de expansiedrang: de aarde, zo was al te lezen in Exodus, behoorde Gods getrouwen toe.
De grote vraag is natuurlijk hoe het calvinisme zijn imago als exemplarisch voor het betere Holland wist te behouden. In de loop van de tijd moderniseert het vaderland en wordt het christelijke, orthodoxe bevolkingsdeel langzaam maar zeker gemarginaliseerd: een proces dat, zou je zeggen, gevolgen moet hebben voor de superioriteitsclaim van het waarachtige geloof. De auteurs gaan om dit probleem op te lossen bij wijze van spreken winkelen in de eeuwen na de calvinistische mentale alleenheerschappij. Hun boek, dat soms toch wat erg stellig is, krijgt vanaf dat moment hier en daar een wat incidentele en belerende betoogtrant ('we toonden aan', 'we lieten zien', en zo meer). Maar hun verhaal blijft overeind.
Wanneer in de achttiende eeuw de Verlichting ook tot Nederland doordringt, lijkt het orthodoxe overwicht niet meer zo vanzelfsprekend. Enige verruiming van het tot dan toe gehanteerde begrip brengt in dit geval uitkomst. Het calvinisme wordt gedefinieerd als 'protestantse suprematie' en verpersoonlijkt door beschaafde moralistische heerschappen met een wat lossere, maar vooral paternalistische geloofsopvatting. Ruimdenkende geesten als Pieter Paulus en de wat later optredende Paulus van Hemert beschrijven dan tot slaaf gemaakten en katholieken als 'kinderen die de leiband behoeven en door gezag moeten worden gevoerd op de weg van de veredeling', en voegen zich aldus naar de oude geestelijke hiërarchie.
Wie er volledig op teruggrijpt is Abraham Kuyper, de protestantse kerkvorst en politicus die in de negentiende eeuw het orthodoxe calvinisme opnieuw in de voegen en kieren van de samenleving weet te metselen. Hij is, volgens de auteurs, 'een schakel in de geschiedenis van de protestantse en Witte suprematie'. Kuyper vraagt zich af of zijn zelfbedachte term voor Gods welwillendheid tegenover de ongelovige, afgegleden mens, de 'gemene gratie', wel van toepassing is op 'de Javanen en Batakkers, de Zoeloes en Betschoeanen', die vast niet toevallig op uitsterven staan. Fundamenteler is zijn politieke revisie. Kuyper constateert dat de snel moderniserende maatschappij dreigt terug te vallen in de tijden van vóór de christelijke beschaving. Het is de taak van de gereformeerden om mee te doen met de democratie om zowel christendom als civilisatie te redden. Daartoe richt hij een politieke partij op, die erin slaagt zijn volksdeel te mobiliseren en die in de geschiedschrijving te boek staat als de eerste moderne partij in ons land (alle andere nog op te richten partijen voegden zich naar de calvinistische voorlijkheid en volgden het voorbeeld)
Volgens de schrijvers is het een sleutelmoment: de christen zou het geschiktst zijn voor de democratie (wat te veel van het goede is, maar niet wegneemt dat het parlementaire politieke bestel niet toevallig is ontstaan in een christelijke cultuur). Hij beschikt, net als ooit de calvinist in de Republiek, als geen ander over de juiste vaardigheden en geestgesteldheid. Het is een erfenis die tot op heden doorwerkt - en die pijnlijk zichtbaar wordt wanneer bij te betreuren incidenten politici zich verdringen om met de vinger te wijzen naar minderheden met een voor onze rechtsstaat zogeheten ontoereikende godsdienst. En zo zijn er meer van oorsprong christelijke superieure reflexen in onze geseculariseerde samenleving, waar net als vroeger eerste-, tweede- en derderangs inwoners bestaan. Ging ons meerderwaardigheidsbesef ooit gekleed in calvinistisch zwart, nu draagt het een eigentijdse jas van zogenoemde joods-christelijk-humanistische snit. Wij voelen ons, in onze 'witte protestantse onschuld', nog steeds beter, schrijven de auteurs. Hun boek is een oproep tot ernstig zelfonderzoek.
Rijksmuseum Amsterdam | De zielenvisserij, Adriaen van de Venne, circa 1614. Olieverf op paneel, 98,5 x 187,8 cm. Links staan protestantse dominees en leiders van de Republiek, rechts de aartshertogen die het Zuiden besturen met talloze katholieke geestelijken