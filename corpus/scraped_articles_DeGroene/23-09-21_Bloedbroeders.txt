Bloedbroeders

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
FILM Les trois mousquetaires
Wát een plezier biedt deze zoveelste verfilming vanDe drie musketiers. Ik noem maar wat, Eva Green als de listige Milady de Winter, Vincent Cassel als de melancholieke Athos, zwaardgevechten van begin tot eind en complotten te over. En Vicky Krieps (recent zo goed als 'Sissi', keizerin van Oostenrijk, inCorsage)die bijna de hele show steelt in de kleine rol van de Franse vorstin Anna van Oostenrijk. Nog het beste van alles, er komt een deel twee dankzij de cliffhanger aan het einde, precies zoals Alexandre Dumas het bedoeld had toen hij als een van de uitvinders van deroman feuilletonsde eerste aflevering van zijn beroemde boek in 1844 in het dagbladLe Sièclepubliceerde.
Al in 1903 werdMusketiersverfilmd, gevolgd door versies in 1921 en 1948 met respectievelijk Douglas Fairbanks en Gene Kelly als D'Artagnan. Maar de fijnste bewerking dateert uit 1973 en 1974, die van regisseur Richard Lester die het boek in twee delen op het scherm bracht. Met deze productie had steracteurs zoals Michael York, Oliver Reed en Faye Dunaway duidelijk de tijd van hun leven dankzij een sprankelend script en opwindende actiescènes.
Dat laatste kenmerkt alleMusketiers-verfilmingen, wat verwonderlijk is aangezien het boek voor pakweg negentig procent uit dialoog bestaat. D'Artagnan, de boerse jongeman die in Parijs dolgraag lid van de eregarde van koning Lodewijk XIII wil worden, vindt zijn bloedbroeders in Porthos, Athos en Aramis, alledrie gepokt en gemazeld als musketiers. Dan volgt véél plot. De machtsbeluste kardinaal Richelieu die spionnen als Milady gebruikt om de oorlog tegen de protestanten aan te wakkeren. De romance tussen Anna en de hertog van Buckingham. En de diamanten halsketting - lukt het D'Artagnan om die uit Engeland terug te halen voordat Lodewijk ontdekt dat z'n vrouw hem ontrouw was?
De nieuwe Franstalige versie van regisseur Martin Bourboulon heeft veel weg van Lesters avontuurlijke films, maar blijft toch redelijk getrouw aan Dumas. Met deze curieuze uitzondering: Milady, prachtig gespeeld door Green, die in een scène tegelijk eng en verleidelijk kijkend een pijp rookt, krijgt een tragisch verleden. Hierin werd ze op haar vijftiende verkracht. Maar Dumas schetst haar juist als een femme fatale die een priester verleidt en hem ertoe aanzet de kerk te beroven. Terloops, mijn favoriete deel van de roman - waarin Milady, gevangen in Engeland, een kansloze protestantse bewaker verleidt - is nooit helemaal goed overgekomen in de filmversies. Misschien in Bourboulons komende, tweede deel dat als titel heeftLes trois mousquetaires: Milady.
Hoe populair zijn de musketiers niet na zoveel eeuwen. De reden? Dumas. Toen zijn standbeeld in 1883 in Parijs werd onthuld, sprak de romanschrijver Edmond About: 'Dit beeld,messieurs, is dat van een gek die meer verstand en ware wijsheid bezat dan wij met z'n allen bij elkaar.'
Gawie Keyser
Te zien vanaf 21 september
Just Entertainment | François Civil als D'Artagnan in de film Les trois mousquetaires: D'Artagnan van regisseur Martin Bourboulon