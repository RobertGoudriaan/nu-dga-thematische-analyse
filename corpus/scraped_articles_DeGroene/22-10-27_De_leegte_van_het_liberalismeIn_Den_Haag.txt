De leegte van het liberalisme In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
Mark Rutte's weerzin tegen vergezichten sluit aan op de aloude liberale kritiek op het keynesianisme. Maar met alle huidige crises is enige visie onontbeerlijk.
Het is nog maar de vraag of het een benijdenswaardige prestatie is. Mark Rutte is al enige tijd de langstzittende premier van Nederland. Terwijl andere politici met een burn-out kampen of aangeslagen de politiek verlaten, is Rutte het spreekwoordelijke Duracell-konijn dat dag en nacht vrolijk hupsend op zijn trommel blijft slaan. Net als de bewegingen van dat konijntje echter heeft het optreden van Rutte de laatste jaren iets zielloos en mechanisch gekregen.
Als de premier om iets herinnerd zal worden, is het bovenal zijn bewust beleden visieloosheid. Zo was kortgeleden in dit blad de oud-topambtenaar Bernard ter Haar te lezen, die vaststelde dat 'de overheid deze eeuw nog niets substantieels tot stand heeft gebracht', en die Rutte met zijn afkeer van visie daar medeverantwoordelijk voor hield. Op allerlei beleidsdossiers, of het nu om wonen gaat, om stikstof, het klimaat of energie, kijkt men inmiddels terug op de kabinettenRutte als een tijd van verloren mogelijkheden. Ook Karien van Gennip, staatssecretaris van Sociale Zaken, benadrukte bijBuitenhofdat beleid niet zonder visie kan.
Vaak is de afkeer van visie gezien als een hebbelijkheidje van Mark Rutte. In zijn notoire HJ Schoo-lezing van 2013 beschreef hij visie als een olifant die je het zicht ontneemt. Veel minder bekend is dat deze overtuiging diepe wortels heeft in de geschiedenis van het liberalisme. Oud-VVD-leider Frits Bolkestein beschreef visie al eerder als 'ijdel getheoretiseer dat het zicht op de werkelijkheid blokkeert'. En de conservatief-liberaleNRC-columnist Jérôme Heldring vond 'visionaire politici een beetje griezelig'. De ideologische bronnen van die overtuiging gaan terug tot de naoorlogse periode en de neoliberale kritiek op keynesianisme en plansocialisme.
In 1944 bracht de Oostenrijkse econoom en filosoof Friedrich Hayek de klassiekerDe weg naar slavernijuit. Het was een tijd waarin overheden, om de oorlogseconomie uit te bouwen, op grote schaal intervenieerden in het economisch proces. Door middel van prijs- en loonafspraken, rantsoenering, industriepolitiek, planning en hoge belastingen brachten overheidsplanners een duidelijke prioritering aan in de productie. Het gedachtegoed van de Britse econoom John Maynard Keynes - het keynesianisme - gaf overheidsinterventie bovendien een duidelijke rationale. De markt was inherent instabiel, overheidsingrijpen was noodzakelijk om stabiliteit en voorspoed te garanderen. Om dit alles in goede banen te leiden, hechtte Keynes grote waarde aan een bestuurlijke klasse van verlichte technocraten die waakten over het algemeen belang.
Hayek keerde zich fel tegen deze ontwikkeling. Hij stelde dat elke vorm van 'collectivistische' planning, of het nu een milde vorm van keynesianisme was, het plansocialisme in opkomende ontwikkelingslanden of de centrale planning in communistische landen, uiteindelijk zouden ze allemaal uitmonden in een economische dictatuur. De kern van zijn betoog was kentheoretisch van aard. Vanwege de grenzen van het menselijk bevattingsvermogen was het onmogelijk voor planners om het algemeen belang vast te stellen. Volgens Hayek bestond het algemeen belang überhaupt niet. Er was enkel een oneindige variëteit van individuele belangen, die alleen door propaganda en overheidsdwang bij elkaar gebracht konden worden. Hayek keerde zich daarom tegen een overheid die doelen stelde en visies formuleerde.
Hij stelde daar zijn 'filosofie van het individualisme' tegenover. Het ging hem om de 'erkenning van het individu als degene die uiteindelijk zijn doelen kiest, de overtuiging dat zijn eigen opvattingen zo veel mogelijk zijn handelen zouden moeten bepalen'. Deze voorkeuren konden dan via de vrije markt tot uiting worden gebracht, waar op spontane wijze de productieve prioriteiten van ons economische stelsel tot stand zouden komen. De overheid is bij Hayek geen stuurman maar eerder een soort verkeersagent, die bestuurders zelf in staat stelt een route uit te stippelen.
In een essay inElsevier Weekbladuit 2007 stelde een nog jonge Mark Rutte dat dit was wat hij van Hayek had geleerd. 'Een economie kan pas functioneren als er waarde wordt gehecht aan spontane - dus onvoorziene - processen tussen individuen (...) Als we het menselijk gedrag en de alledaagse behoeftes in acht nemen, dan heerst het welbegrepen eigenbelang als primaat voor alle vooruitgang.' Deze individualistische inslag is ook terug te vinden in het VVD-beginselprogramma van 2012 dat Rutte presenteerde: 'De vrije marktorde is in economische zin de uitdrukking van het liberale uitgangspunt dat het individu zoveel mogelijk naar eigen keuze over zijn lot moet kunnen beschikken.' In plaats van een overheid die een visie formuleert op het algemeen belang, zijn er hier enkel individuen die een visie hebben, de overheid faciliteert en de markt doet de rest.
Het kenmerkt Rutte's politieke stijl: hij besteedt initiatief uit aan de samenleving. Zelfs de coronastrategie was daarop geënt. Het gewiekste daaraan is dat er uiteindelijk niemand verantwoordelijk is, omdat we allemaal verantwoordelijk zijn. We zien inmiddels met de woon-, stikstof-, energie- en klimaatcrisis dat het toch wel plezierig is als er een overheid is met een visie op het algemeen belang. Een idee waar het heen moet met dit land. Want daar heeft de markt geen antwoord op.
Het gewiekste aan Rutte's stijl: uiteindelijk is niemand verantwoordelijk