Rechts-populisten in Estland gaan ruziënd ten onder

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Tallinn- Sinds de Europese verkiezingen is het Avondland in de ban van de schier onstuitbare opmars van het rechts-populisme. Dat de radicaal-rechtse partijen in Noord-Europa matig presteerden tijdens de stembusgang voor Europa geldt als een sprankje hoop. Het is daarom opmerkelijk dat de lotgevallen van Ekre, de rechts-populistische partij van Estland, zo weinig aandacht hebben gekregen: de partij is compleet in elkaar gedonderd.
Jarenlang overheerste Ekre het nieuws in Estland. De partij, geleid door vader (Mart) en zoon (Martin) Helme, opmerkelijke verschijningen door de hoeden waarmee zij zich tooien, roerde zich vanaf haar entree in het parlement in 2015 met hatelijk geschreeuw aan het adres van migranten, lhbt+'ers, vrouwen en Brussel. Ekre regeerde van 2019 tot 2021 mee, met een stroom schandalen als gevolg. Via sociale media en door hen gecontroleerde portalen met 'alternatief nieuws' gingen 'de hoeden' daarna gewoon door met oppositievoeren.
Ekre-haters ontdekten in 2022 een zwakke plek: de oorlog in Oekraïne. Oekraïne kan op politieke en militaire steun van Estland rekenen, maar Ekre heeft zich ambivalent uitgelaten over Ruslands bloeddorstige avontuur. De partij flirt met een 'neutrale status' voor Oekraïne en heeft de duizenden vluchtelingen beschimpt ('zij zullen besmettelijke ziektes met zich meebrengen', 'de vrouwen zullen in de prostitutie belanden'). Het verband met het paaien van de Russischtalige minderheid in Estland was snel gelegd. Vlak voor de verkiezingen van 2023, die Ekre verloor, kwamenPoliticoen het dagbladEesti Päevalehtzelfs met onthullingen over contacten tussen Ekre en Prigozjins Wagner-leger, in 2019.
Een aantal oudgedienden binnen de partij, onder wie oud-parlementsvoorzitter Henn Põlluaas, kreeg genoeg van het wild om zich heen slaan door vader en zoon Helme en hun rancuneuze monologen. Wat hadden die opgeleverd? Onlangs barstte de bom. Põlluaas maakte gewag van 'het prijzen van Poetins heilige oorlog in Oekraïne' door Helme senior die daarmee de Moskouse patriarch Kirill was bijgevallen. 'Een coup!' reageerde junior - die de afvalligen toeblafte dat zij 'tuig en agenten van'deep state'zijn. De geroyeerde dissidenten kondigden meteen de oprichting van een nieuwe, 'meer gematigde' partij aan, Eesti Rahvuslased ja Konservatiivid.
Met de venijnige vendetta lijkt Estland tegen de Europese stroom in te gaan. Maar hebben de Le Pens in Frankrijk al niet aangetoond dat een rechts-populistisch familiebedrijf zichzelf heel wel opnieuw kan uitvinden?