Koningen in houten kratten Documentaire Koloniale roofkunst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 december 2024
In de documentaireDahomeyverbeeldt Mati Diop de teruggave van koloniale roofkunst van een Parijs museum aan Benin. Ze laat doortastend zien wat deze restitutie betekent voor de voormalige Franse kolonie.
Tijdens de persconferentieop het internationale filmfestival van Berlijn, februari dit jaar, vertelde Mati Diop over de totstandkoming van haar filmDahomey. De Frans-Algerijnse regisseuse had even daarvoor de Gouden Beer voor beste film gewonnen. Diop legde aan de aanwezige journalisten uit dat toen ze besloot een film te maken over de restitutie van koloniale roofkunst, ze in eerste instantie geen documentaire voor ogen had. Want in haar beleving was de teruggave van zulke objecten aan landen van herkomst gewoonweg onvoorstelbaar geweest. Ze verwachtte het in haar eigen leven niet meer mee te maken en dus begon de filmmaakster met het ontwikkelen van een fictiefilm.
Dat teruggave Diops voorstellingsvermogen te boven ging, is niet vreemd. De Franse overheid betoonde zich lange tijd uitermate onwelwillend tegenover restitutie. Dat was evenzeer zo ten aanzien van de kunstvoorwerpen die in haar documentaire centraal staan. 'Dahomey' is de naam van het koninkrijk dat gesticht werd in 1610 in het zuiden van het huidige Benin. Eind negentiende eeuw raakten de Fon, de bevolking van Dahomey, in conflict met de Fransen. Tijdens de oorlogen die hieruit volgden namen koloniale militairen duizenden objecten mee naar huis, waaronder hofkunst uit Abomey, de historische hoofdstad van het koninkrijk. In 1894 gaf Béhanzin, de laatste onafhankelijke Fon-koning, zich over, waarna Dahomey een Frans protectoraat en later de kolonie Benin werd. Na de onafhankelijkheid in de vorige eeuw, werden de verzoeken om teruggave van geroofde kunstvoorwerpen met de jaren luider.
Steeds was het antwoord op zulke verzoeken hetzelfde. Kunstvoorwerpen uit Benin en andere voormalige koloniën behoorden tot de nationale kunstcollectie en waren daarmee onvervreemdbaar voor de Franse wet. In 2016 weigerde toenmalig president François Hollande nog maar eens hooghartig een verzoek uit het West-Afrikaanse land. Zelfs een gesprek zat er niet in. Die uiterst conservatieve houding leek in steen gebeiteld, voor de eeuwigheid bepaald.
Niets bleek minder waar. Een half jaar na zijn verkiezingswinst verkondigde Emmanuel Macron in november 2017, tijdens een bezoek aan Burkina Faso, dat alles anders zou worden. Geroofde koloniale collecties moesten terug naar de landen van oorsprong. De president liet richtlijnen voor restitutie opstellen door de Franse kunsthistorica Bénédicte Savoy en de Senegalese econoom Felwine Sarr. Het leek Macron menens.
Maar ondanks deze radicale ommezwaai bleef teruggave aanvankelijk uit. Restitutie bleek complex, de tegenwerking vanuit de Franse museumwereld groot. Over de motieven van de Franse president ontstond scepsis. Was hij niet vooral uit om voormalige Afrikaanse koloniën te paaien met de belofte van teruggave, om zo de steeds grotere invloed van China op het continent te pareren? Wilde hij geroofde objecten wel écht teruggeven? Het duurde maar liefst tot 2020 voor het Franse parlement een wet aannam die restitutie van Afrikaanse kunstvoorwerpen mogelijk maakte.
Regisseur Mati Diop bekende in Berlijn dat ze na de belofte van Macron de teruggave van koloniale collecties nog steeds als iets onvoorstelbaars zag. Dat veranderde in 2021, toen aangekondigd werd dat 26 geroofde objecten uit het Parijse Musée du Quai Branly daadwerkelijk aan Benin teruggegeven zouden worden. Het ging onder andere om rijkelijk gedecoreerde koninklijke tronen en draagbare altaren. Absolute topstukken waren drie antropomorfe beelden van de laatste Fon-koningen - Ghézo, bekleed met ijzeren vogelveren, zijn opvolger Glèlè, gevat in feloranje, met leeuwenkop en opengesperde bek, en Béhanzin, met het lichaam van een haai. Voor de Fon hebben deze sculpturen grote spirituele en culturele waarde, ze worden gezien als voorouders. Diop mocht het restitutieproces vastleggen, van Musée du Quai Branly tot in Benin, wat unieke beelden opleverde.
De documentaire begint meteen tekst die bondig over de roof van de kunstobjecten vertelt.'Pour elles, 130 années de captivité touchent à leur fin'is te lezen. Diop gebruikt hier het Franse woord voor gevangenschap en ze laat Musée du Quai Branly vervolgens ook in die teneur zien. Via beveiligscamera's brengt ze eerst de steriele gangen en facilitaire ruimtes van het etnografische instituut in beeld, wat de suggestie van een penitiaire inrichting oproept. Dan volgt een zwart scherm. Een mystieke stem is te horen, die vanuit een andere dimensie lijkt te komen. Het is de allegorische sculptuur van Ghézo, het beeld met de stalen veren, die in het Fon, de taal van de bewoners van Dahomey, het publiek toespreekt vanuit het duister. In de film zal dat nog vaker gebeuren. Het zijn poëtische teksten, over ontworteling en verlies van identiteit. 'Het was zo donker op deze vreemde plek, dat ik mijzelf verloor in mijn dromen en in de muren opging,' getuigt het rusteloze voorouderbeeld. 'Afgesneden van mijn geboorteland alsof ik dood was. Duizenden van ons bevinden zich in deze nacht.'
Het laten spreken van beelden is beslist niet gangbaar in een documentaire. Je zou experimentele gekkigheid kunnen lezen in bovenstaande beschrijving. Maar hoe onconventioneel ook, het geven van een stem aan de antropomorfe koningssculpturen werkt: het heeft een magisch effect. Diop kreeg het idee om de beelden te laten spreken toen ze nog een fictiefilm in gedachten had. Het is prijzenswaardig dat ze dit stijlelement toepast inDahomey,temeer omdat zo een contrast ontstaat met de Afrikaanse perspectieven die ze later in de film opvoert. Op die manier maakt de filmmaakster duidelijk hoe gelaagd en complex de restitutie van roofkunst is.
Maar eerst is te zien hoe vele handen de kunstobjecten minutieus klaarmaken voor hun terugreis. Ingepakt en wel worden de beelden in grote houten kratten gehesen. Aangekomen in Benin begeven de kisten zich met veel ceremonieel naar hun nieuwe onderkomen. Langs de route dansen mensen uitbundig, ze juichen. Er zijn krantenkoppen te zien die reppen over een groots moment voor het land, er klinken kanonschoten, hoogwaardigheidsbekleders drommen samen. Bewondering, gebed en vreugde wisselen elkaar af. Ogenschijnlijk kan het verschil met de situatie in Parijs niet groter.
Toch lijkt Diop daar anders over te denken. Ze brengt het nieuwe onderkomen van de kunstobjecten, een vers opgetrokken museum in de stad Cotonou, vergelijkbaar in beeld als het Musée du Quai Branly. Apparatuur dat het klimaat regelt, een beveiligingscamera, shots van het moderne gebouw met glazen entrée. Iets minder steriel misschien, maar evengoed veelzeggend. De koningsbeelden en andere objecten zijn weliswaar terug in het land van herkomst, maar zijn ze tussen deze strakke muren wel écht thuis? In de film geeft Diop op deze fijnzinnige wijze voortdurend commentaar. Nooit expliciet, de suggestie die de filmmaakster oproept is voldoende.
In het tweede deelvan de documentaire staat een debat tussen studenten van de Universiteit van Abomey-Calavi centraal. Ze discussiëren over de vraag hoe om te gaan met de gerestitueerde kunstobjecten en in het verlengde daarvan met de cultuur en het verleden van Benin. Ze doen dat in het Frans, de officiële taal van het land, en beseffen hoe paradoxaal dat is. Een jonge vrouw bekent het Fon niet machtig te zijn. Ze heeft enkel de taal van de kolonisator geleerd. Dat geldt voor de meeste studenten. De woorden die de antropomorfe voorouderbeelden in de film uitspreken kunnen ze niet verstaan. Dat maakt pijnlijk duidelijk hoe verwoestend het westerse kolonialisme was en nog doorwerkt in het heden.
Het debat verloopt levendig. Soms klinkt applaus, een enkele keer is een scheef gezicht te zien. Verschillende studenten vertellen lang niets te hebben geweten van de geschiedenis van Benin. Een aantal van hen ziet in de restitutie een waardevolle geste, voor anderen is het een regelrechte belediging. 'Ze stelen meer dan zevenduizend kunstwerken en geven er na ruim honderd jaar 26 terug. Het laat zien dat we nog vastzitten in het patroon dat de kolonisten hebben ontworpen.' De student aan het woord pleit met gedecideerde stem voor revolutionaire actie. 'We moeten heel Afrika mobiliseren, zodat ze ons alles teruggeven.' Diop maakt duidelijk dat in Benin verschillend wordt gedacht over het onderwerp van restitutie, maar welk standpunt ook ingenomen wordt, deze jongeren zijn zelfbewust, er zit kracht in hun woorden.
Aan het eind van de sessie stelt een van hen dat de voorouderbeelden niet in een museum thuishoren: 'Het is een westers instituut. De kunstwerken waren bedoeld voor religieuze rituelen. We hadden eigen manieren om dingen te behouden maar zijn die vergeten.' Deze opmerking is zo ontzettend raak omdat het helder verwoordt dat met de teruggave van koloniale collecties het verleden niet rechtgezet wordt, wat sommige westerse experts en bestuurders graag vertellen. Met de roof is iets onherstelbaars veranderd. Dat geldt voor de meegenomen objecten én voor de plek en mensen die achterbleven. 'Wat ze ruim een eeuw geleden gestolen hebben is onze ziel. De kunstwerken zijn levenloos geworden. Laten we er weer leven aan geven', zegt de jongen.
Dahomeyis een wervelend antikoloniaal pamflet, veelomvattend, scherp en eigenzinnig. Het verbeeldt zowel ondubbelzinnig als tussen de regels door de diepgaande impact van roof en restitutie. Mati Diop laat de westerse kijk achter zich en zet vol in op Afrikaanse perspectieven. Daarmee geeft ze een fantastische film aan haar publiek en biedt ze een blik op de naderende toekomst.
Dahomeyis vanaf 5 december te zien in de bioscoop
Les Films du Bal | Still uit de documentaire Dahomey van Mati Diop