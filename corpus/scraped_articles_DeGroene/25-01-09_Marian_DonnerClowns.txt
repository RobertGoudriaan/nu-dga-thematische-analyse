Marian Donner Clowns

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Het begon allemaal met een Google-recensie van een clown die was ingehuurd voor een feestje op een basisschool. De recensente schrijft enthousiast: 'De outfit van de clown zag er goed en verzorgd uit. Grappen en schmink waren erg origineel.' Al snel loopt de boel echter uit de hand. Ik citeer: 'De clown heeft om meerdere blikjes bier gevraagd, waar wij als basisschool in meegingen tot een maximum van vier blikjes bier. Hierna begon de clown aan zijn eigen voorraad drank, waarna wij als basisschool besloten hebben om de act te beëindigen. De clown was het daar niet mee eens en moest door meerdere vaders worden overmeesterd en is van het terrein af gezet. Vervolgens ook met zijn bus en flink wat alcohol op boos door onze eigen moestuin gereden, de kinderen vonden dit vooral erg vervelend.'
O, die clown, ik zag hem gewoon voor me. Hoe hij 's ochtends voor de badkamerspiegel moet hebben gestaan om zijn hoogst originele schmink aan te brengen. In de woonkamer strikte hij nog snel zijn flapschoenen, rechtte zijn geruite jasje, haalde diep adem en trok toen met een zucht de voordeur achter zich dicht. Daar ging hij weer, de wereld in.
Wat is eigenlijk het verschil met reguliere mensen? Het maat- of mantelpak waar bankiers en politici zich in hijsen is net zo goed een kostuum. Veel vrouwen, en steeds meer mannen, schminken zich elke dag. Middels het getooide lichaam tonen we allemaal wat de buitenwereld ongeveer van ons kan verwachten. Die vaders die de clown overmeesterden zullen zelf ook banen hebben waarop ze zich kleden, alleen dragen zij hippe gympen, brogues of cowboylaarzen. Hun lukt het welom elkedag te blijven lachen, een vriendelijk praatje te maken bij de koffieautomaat, al hun afspraken heelhuids door te komen. Totdat ze op een dag een opstandige clown tegenkomen, dan komt alle opgekropte frustratie eruit.
Na de recensie zag ik ze opeens overal. Wat zijn radicaal-rechtse politici als Trump, Milei of Wilders ook anders dan clowns? Met hun theatrale haardrachten en extreem onnatuurlijke huidskleur (van oranje tot spookachtig wit), hun grappen en capriolen (kijk, ik spuit nog wat drek uit mijn bloem) doorbreken ze de normale orde en brengen chaos waar ze komen. Precies zoals een clown dat doet. Het probleem is alleen dat het zulke slechte clowns zijn. Of anders gezegd: ze vervullen hun rol niet goed.
Een goede clown, van een August tot een Pierrot, wíl het spel namelijk wel meespelen, maar lukt dat eenvoudigweg niet. De simpelste taken zijn voor hem enorme uitdagingen, het is altijd een minieme vergissing, een struikelpartij, die een hele keten van ellende in gang zet. Maar wat een goede clown daarmee vooral blootlegt, is de absurditeit van de normaliteit. Het publiek lacht om zijn onhandigheid, ze lachen uit opluchting, blij dat ze hem niet zijn. En toch knaagt het ergens ook, want de scheidslijn is maar dun. Ook jij kunt immers struikelen en alles verliezen, ook jij kunt liters bier nodig hebben om de dag door te komen, de veiligheid die je voelt is slechts schijn. Een goede clown nodigt uit tot nederigheid.
Rechtse volksmenners daarentegen blazen de ego's van hun achterban juist op. Ze trappen buitenstaanders naar beneden, kijken neer op verliezers, ze brengen net als de clown chaos, maar doen dat alleen om zichzelf te profileren als hersteller van orde en veiligheid. Achter hen staan de marcherende hordes al klaar.
Ik zou willen dat er meer goede clowns waren. Ik zou er zelf een willen zijn. Niet per se een met een rode neus, een traan op zijn wang of een alcoholprobleem, maar wel eentje die het alomtegenwoordige maakbaarheidsdenken wat tempert. En misschien, dacht ik na het lezen van de recensie, begint dat streven wel bij de blik van die vrouw, de recensente. Want na alles wat er was misgegaan, de agressie van de clown en de vaders, al die huilende kinderen en vernielde groenten, besloot ze haar recensie als volgt: 'Kortom, redelijk leuke dag, voortaan misschien de alcohol bewaren voor na de show en een maximum opstellen van twee blikjes.' De genade in haar blik, die wil iedereen toch op zich geworpen weten?
Rechtse volksmenners brengen chaos om zichzelf te profileren als hersteller van de orde