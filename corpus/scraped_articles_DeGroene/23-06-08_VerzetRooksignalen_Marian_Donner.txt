Verzet Rooksignalen Marian Donner

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Solidariteit met de orka's, met alles wat op aarde leeft, met iedereens kinderen en de toekomst. Heeft demonstreren zin?
Inmiddels zijn er posters en T-shirts en ik wil ze allemaal.Join The Orca Uprisingstaat erop, sluit je aan bij het orkaverzet: voor de Iberische kust hebben orka's al drie zeiljachten laten zinken, en tientallen andere boten aangevallen. De wetenschappelijke naam van de orka is trouwens ook welorca gladiator,en in hun matriarchale troepen zijn oma's de baas.
Het is een mooi beeld dat op de posters en T-shirts staat. Vanuit een groene diepzee komen zwarte silhouetten van orka's omhoog, ze vormen een soort ijsschots, alleen het topje steekt boven het water uit, daar stort een eenzame orka zich op een vissersboot. Ondertitel:Together we will shed the virus of capitalism.
'Er moet gewoon iets kapot', zei een van de vrouwen die ik net had ontmoet, ze was begin twintig, op de stoep van een boekhandel rookten we een sigaret. Ze had Andreas Malm gelezen en daarom wilde ze nu niet meer naar de aankomende demonstratie op de A12. Extinction Rebellion was haar te soft,  liever blies ze een oliepijpleiding op. Haar vriendin probeerde haar nog te overtuigen. 'Het kan toch allemaal naast elkaar bestaan?' Maar ze hield voet bij stuk.
Onderzoekers vermoeden dat een van de orka's, Gladis gedoopt, drie jaar geleden een traumatische ervaring met een boot heeft gehad en sindsdien haar soortgenoten leert hoe je die bruten terug kunt pakken door ze van de zijkant te rammen. Maar het zou ook een spelletje kunnen zijn, verklaarde een andere onderzoeker, een soort modegril, want 'orka's zijn ongelooflijk nieuwsgierige en speelse dieren', dus misschien vinden ze dit gewoon leuk.
Dat is het allerbelangrijkste bij demonstraties, las ik ooit in een interview met een Amerikaanse hacker. Het moet leuk zijn,fun:alleen zo krijg je de massa mee. Gooi er dus een bigband tegenaan, laat mensen dansen, maak van betogingen een feestje dat niemand wil missen. Zelf had hij veel acties georganiseerd en ook via zijn hacks vocht hij tegen de status quo. Zijn naam weet ik niet meer, en ook niet waar of wanneer ik het interview las. Ik weet alleen nog van die fun  en dat hij niet lang na dit interview voor twintig jaar de bak inging vanwege dat hacken (en de status quo).
Misschien hoorde hij bij de andersglobalisten, bekend vanThe Battle of Seattlein 1999. Of was hij actief bij Occupy, ook alweer bijna vijftien jaar geleden. Nu de geest van actievoeren weer helemaal terug is, wordt soms gedaan alsof er voor het eerst in de geschiedenis mensen de straat op gaan voor het klimaat, tegen racisme, kapitalisme, het patriarchaat, maar zelfs Andreas Malm is natuurlijk niet nieuw: in de jaren zeventig betoogde The Weather Underground in Amerika min of meer hetzelfde, én voegde de daad bij het woord. Gevraagd naar hun beweegredenen om zich aan te sluiten bij ExtinctionRebellionnoemen publieke actievoerders vaak hun kinderen, de toekomst of het verlangen aan de goede kant van de geschiedenis te staan. Terwijl: als de geschiedenis íets leert is het wel dat actievoeren doorgaans bitter weinig uithaalt.
De grootste betoging ooit gehouden is nog altijd die tegen de inval van Irak, in 2003, destijds gingen in Londen een miljoen mensen de straat op, het resultaat is bekend. Twee weken geleden kreeg een van de grootste oorlogsmisdadigers uit de geschiedenis, Henry Kissinger, nog van alle kanten felicitaties en officiële staatsdiners voor zijn honderdste verjaardag. Het maakt niet uit dat de feiten alom bekend zijn, dat iedereen weet of kan weten wat er gebeurd is of wat er nu nog gebeurt, als er al iets verandert (vakbonden die streden voor een achturige werkdag! De suffragettes! Rosa Parks, zelfs Hugo de Jonge noemt haar een inspiratiebron!) is dat vooral de vorm van de uitbuiting en/of het gewicht ervan.
Maar dit soort verhalen zijn natuurlijk niet fun. Niet inspirerend, niet motiverend. Het helpt niet. Dus richt ik me op de orka's. En op Hollywood-regisseur Adam McKay, bekend vanDon't Look UpenThe Big Short,die onlangs Yellow Dot oprichtte, een'antibullshit mediastudio',waarmee hij via grappige filmpjes en memes met bijvoorbeeld Darth Vader erin het grote publiek wil laten zien hoe kapitalisme de aarde verwoest (ook al deed Adbusters dertig jaar geleden hetzelfde, nu zijn er sociale media). En op die foto van de eerste A12-blokkade door Extinction Rebellion, op 6 juli 2022, toen er ongeveer vijftien mensen op het asfalt zaten. De afgelopen keer waren dat er volgens schattingen zevenduizend. En was het een groot feest. Er was muziek, onder het waterkanon werd gedanst, mensen deelden koekjes en snoepjes uit, het saamhorigheidsgevoel was enorm. Arrestanten in bussen zwaaiden vrolijk naar hen die al vrij waren, en andersom.
'Solidarity with our aquatic comrades!'schreef iemand op Twitter over de orka's. Of ze de boten nu aanvallen uit verzet of als spel, het maakt niet uit, in essentie zijn de twee inwisselbaar. Spel is verzet tegen de status quo en, idealiter, is verzet een vorm van spel. Dus ja, solidariteit met de orka's, met alles wat op aarde leeft, met iedereens kinderen en de toekomst. Maar ook: met de geschiedenis. Met alle mensen die in het verleden streden voor dezelfde doelen, en ons in speels verzet zijn voorgegaan. Opdat het allemaal niet voor niets is geweest.
Extinction Rebellion was haar te soft, liever blies ze een oliepijpleiding op