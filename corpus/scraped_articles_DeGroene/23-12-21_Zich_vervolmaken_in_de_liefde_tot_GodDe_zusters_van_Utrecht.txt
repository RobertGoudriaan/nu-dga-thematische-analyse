Zich vervolmaken in de liefde tot God De zusters van Utrecht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 december 2023
Tientallen jaren zorgden de zusters Augustinessen van Sint-Monica voor de verschoppelingen van de stad Utrecht. Tegenwoordig zorgen ze vooral voor elkaar.
Zuster Josephine Corbièresteekt een chocoladebal in haar mond. Nu zal ze een half uur niets meer kunnen zeggen, kondigt ze aan. Maar als het aan tafel gaat over de leeftijd van de jongste zuster in haar kloosterorde mengt ze zich toch in het gesprek. 'Is Maria al bijna zeventig? Goh, kleine kinderen worden groot.' Corbière is 101 jaar, meer dan zeventig jaar geleden ingetreden. Ze drinkt thee met haar zusters Renée van Dijck (87) en Marie-Henriëtte Meijerink (76). Ze lachen.
Allemaal dragen ze hetzelfde zwarte habijt, met aan de kraag randjes rood, geel en groen, op de borst een speld van Maria en kind. En alle drie een bril met randjes op de glazen, waaronder de bril dikker wordt. In het klooster aan de Waterstraat in Utrecht leven dertien zusters van één congregatie.
Sinds ze intraden in het klooster, de een zeventig jaar, de ander veertig jaar geleden, is de structuur van hun dagen onveranderd. Om half acht 's ochtends een morgendienst, om kwart over zes 's avonds een avonddienst. Om tien uur samen koffiedrinken en om kwart voor één de warme lunch. Groentesoep, andijviestamp met een balletje gehakt, notenpudding. Gebakken vis, puree, worteltjes, vlaflip. Om half zes de avondboterham. De avond is vrij. Om acht uur het journaal, op zondagavond kijken er een paar naarStudio sport.De dagen verlopen volgens de regels die negentig jaar geleden zijn vastgelegd bij de oprichting van de zusters Augustinessen van de Heilige Monica.
Wat ze in de tussenliggende uren doen, dát is veranderd. Vroeger zorgden ze voor de verschoppelingen van de stad. Tegenwoordig zorgen ze vooral voor elkaar.
In 1934 preekte paterSebastianus van Nuenen in de kerken van de Utrechtse Wijk C, waar fabrieksarbeiders woonden en waar in de crisisjaren werkloosheid en armoede heersten. Met Augustina van Reijsen als eerste zusteroverste richtte hij op de hoek van de Oudegracht en de Waterstraat, in de schaduw van de Sint-Augustinuskerk, een nieuwe congregatie op, die zich zou laten leiden door de kerngedachte van kerkvader Augustinus: 'Dat zij zich hebben te vervolmaken in de liefde tot God en tot de evenmensch door eigen persoon geheel en onverdeeld te stellen in dienst van de gemeenschap, om zich met Gods genade geleidelijk te ontdoen van de ongeregelde eigenliefde.'
Met tien vrouwen, biddend en werkend in de geest van Sint-Augustinus en diens moeder Sint-Monica, ging de congregatie 'geheel en onverdeeld' aan de slag in Wijk C, achter het klooster. De zusters richtten clubs op die waren bedoeld om de vaders uit de cafés te houden en de kinderen van de straat. Ze stichtten een school, die in de archieven over de werkzaamheden van de zusters de 'armenschool' wordt genoemd. Via hun leerlingen konden ze 'in de gezinnen komen' en meekijken om te zien wat er nodig was. In 1939 begonnen ze een opvanghuis voor vrouwen en kinderen, Meisjesstad. Slachtoffers van huiselijk geweld, ongehuwde zwangere meisjes die uit huis waren gezet, ze konden er allemaal een tijdelijke kamer krijgen.
'We fietsten door de stad met meisjes en kinderen achterop', zegt zuster Corbière. In de tuin van het klooster werd een hoekig gebouwtje opgetrokken, met een kraamkamer waar vrouwen konden bevallen. 'Als ze door familie verstoten waren, werden ze in de ziekenhuizen ook behandeld als tweederangsburgers', zegt zuster Meijerink.
Een echo van die hulpvaardigheid klinkt door in een discussie gevoerd in 1972. De zusters bespraken hoe ze zouden omgaan met vrouwen die hun zwangerschap wilden afbreken, zo blijkt uit documenten uit het archief van de congregatie. De toon van die gesprekken was tolerant. Zuster Joanna Baptista stuurde een vragenlijst aan alle zusters, over 'gevallen die jullie kennen'. 'Was het een "goed huwelijk"? Hoeveel kinderen had ze al? Is de abortus clandestien gebeurd?' Na rijp beraad kwam de zuster tot de conclusie: als een vrouw met 'vage plannen' bij de zusters zou komen, zouden ze proberen haar ervan te overtuigen geen abortus te plegen. 'Eventueel afstand doen na de bevalling voorstellen.' Had een vrouw 'kant en klare plannen en een afspraak waar je niets van af weet', dan zouden ze haar in elk geval terugnemen na de behandeling. 'Komt er een met kant en klare plannen waar je wel van af weet, dan geval voor geval bekijken. Hen wel terugnemen na de behandeling (als het nodig is).'
Het jaarverslag van 1998 geeft een indruk van het werk voor Meisjesstad. Daarin staat een logboek van de vrouwen die werden opgenomen in het klooster. De meesten kwamen via de politie; bureau Paardenveld ligt nog altijd maar een paar honderd meter verderop. Op kerstavond werd een Indonesische vrouw binnengebracht. 'Mevr. had problemen met haar vriend. Ze was door hem op straat gezet.' Jongeren die het geschreeuw hoorden, belden de politie. De vrouw werd naar het ziekenhuis vervoerd. 'Van de verpleegster kreeg ze verschillende adressen waaronder ook Meisjesstad. Om 21. uur was ze bij ons. En om 24. uur ging ze met ons en enkele anderen van Meisjesstad naar de nachtmis.'
In maart dat jaar kwamen S., een meisje van vijftien, en haar dertienjarige zusje B., bij de zusters terecht. 'Moeder drinkt regelmatig en heeft een vriend die "gelegenheidsdrinker" is', staat in het logboek. Moeder en vriend hadden hevige ruzie gekregen en S. en B. besloten de achterdeur uit te sluipen. B. was al eerder weggelopen. Haar veertienjarige vriendje was 'al heel bekend bij de politie', noteerden de vrouwen. S. en B. bleven een maand bij de zusters. Voor jonge kinderen was er een crèche. De Surinaamse V., het driejarige kind van een alleenstaande moeder, verbleef in 1998 bijna honderd dagen bij de zusters. 'Zijn moeder wilde graag gaan studeren', staat in het logboek.
In 1998, het jaar waarin zuster Corbière 76 werd, werden bijna tweehonderd mensen opgenomen, voor gemiddeld 27 dagen. De meesten waren alleenstaande vrouwen. Van de 195 gasten waren er 36 rooms-katholiek, 29 hervormd, 57 islamitisch, en meer dan zestig ongelovig. In het klooster waren toen al nachtdiensten ingevoerd omdat de telefoon zo vaak ging.
Op het hoogtepunt teldede congregatie van Sint-Augustinus zeven locaties, van Maastricht tot Amsterdam, met elk eigen projecten. Hun leven werd bepaald door strenge regels om de soberheid te garanderen. Geen eigen kleding, altijd in habijt, en celibatair leven. In de jaren zeventig deelden bijna 160 zusters Augustinessen het werk.
Josephine Corbière was 27 toen ze voor het eerst hoorde van het Augustinessenklooster. Ze deed maatschappelijk werk in Amsterdam, maar daar vond ze niks aan. De zusters, díe deden spannend werk. Maar haar vader was niet onder de indruk. 'De congregatie bestond pas zestien jaar, en thuis dachten ze dat het nooit wat zou worden.' Ze kwam uit een traditioneel katholiek gezin. Twee tantes waren al zusters van Liefde, een congregatie die toen meer dan een eeuw bestond en leiding gaf aan scholen en weeshuizen. 'Mijn vader wist bij het eerste bezoek niet wat hij meemaakte. Hij werd helemaal niet als meneer Corbière aangeduid, maar met zijn voornaam aangesproken. De priorin vroeg hem of hij misschien de klok kon maken.'
Zuster Marie Madeleine Maas was vijftien toen ze in 1962 bij een van de dansmiddagen van de zusters in Valkenswaard kwam, voor jongeren die nog te jong waren om uit te gaan. Ze betaalde met een pakje thee of koffie, of een pakje boter, voor toegang en voor danslessen van de zusters. Twee zusters die haar leerden dansen leven nog steeds - de foxtrot, de wals, de tango, maar ook wat rock-'n-roll. Het belangrijkste vond Maas dat ze vragen aan hen mocht stellen. 'Ik was heel erg bezig met geloofsvragen, over God en het leven na de dood. Of er wel iets was.' Bij de zusters in het klooster waar ze op school zat was het niet gewoon om het daarover te hebben. Geloof was iets vanzelfsprekends. 'Bij de dansmiddagen werd alles besproken.'
Het is moeilijk te beschrijven, zegt ze, maar het voelde als verliefdheid. Ze zag de zusters samen plezier hebben. 'De Augustijnse spiritualiteit is gericht op gemeenschapsvorming, op vriendschap. Ik zag bij hen totaal iets anders dan wat ik had meegemaakt van andere kloosters.'
Dat deze congregatie anders was zag ook zuster Renée van Dijck, die opgroeide in Haarlem. De zusters die haar lesgaven, kwamen nauwelijks buiten. 'Ze hadden hun werk op school en dan gingen ze terug naar het klooster. Ik geloof dat ze niet eens bij iemand op bezoek mochten.'
Het kloosterleven vroeg offers, dat realiseerde de congregatie zich al in de jaren tachtig, toen zuster Yvonne Peyresaubes gesprekken voerde met de jongste nieuwe leden en daarvan verslag maakte dat zich in het archief bevindt. De buitenwereld zal ons altijd raar vinden, zei de zuster tegen de jonge vrouwen. 'We willen wat anders en in die zin zijn wij een verwijt aan de wereld, omdat we met ons leven zeggen: geld is niet alles, seks is niet alles, streven om een belangrijke plaats te krijgen in de maatschappij, dat is niet alles.'
De meeste tijd ging zitten in het inzamelen van geld. Pater Van Nuenen wilde niet dat de congregatie afhankelijk zou zijn van subsidie; de zusters moesten zelf kunnen bepalen wanneer ze iemand wilden opnemen, en hoelang diegene zou kunnen blijven. Dat betekende bedelen. Naar alle bakkers in de stad om bij de een taart op te halen, bij de ander twee broden en bij de derde bolletjes. 'We haalden groenten in het Westland en aardappelen in de Noordoostpolder', zegt zuster Meijerink.
Nog altijd mogen de zusters gratis naar de kapper in Utrecht, ieder bij een andere - ook hebben ze nu een aow. De belangrijkste inkomstenbron was de Meisjesstadloterij, waarvoor overal in Nederland loten werden verkocht. Voor vervoer was geen geld. De zusters liftten overal naartoe.
Door de gang klinkteen blikkerige stem uit de luidsprekers: 'Zuster Demmers, naar de receptie.' In de woonkamer kijkt een van de vrouwen naar een dierenprogramma op Net5. Dertien stoelen staan naar de televisie gericht. Een adventpuzzel ligt op tafel, elke dag tot Kerst leggen de zusters een deel. In de waskelder staat een rij bakken, voor elke categorie kleding één. Onderjurken. Zakdoeken. Bh's ('haakjes sluiten'). Servetten.
Dertig zusters Augustinessen zijn er nog, de meesten tussen de negentig en honderd jaar oud. Voor maatschappelijk werk zijn hun krachten te gering geworden. Veertien zusters hebben constante zorg nodig en wonen buiten de stad. De andere zestien vrouwen wonen nog in Utrecht - dertien van hen samen in het oude klooster aan de Waterstraat. De jongste vier zorgen voor de andere negen, van wie er een paar dementeren, vertelt zuster Meijerink. Bij een cursus valpreventie ontdekte zij dat ze bovengemiddeld veel gewicht kan tillen: 25 kilo, terwijl zeventien kilo gewoon is voor haar leeftijd. Als een van de oudere zusters de dop niet van het flesje oogdruppels af krijgt, roept ze zuster Meijerink erbij.
De 101-jarige zuster Corbière gaat de meeste dagen op straatpastoraat, wandelend, met een stok in de hand. 'Dan kom ik altijd wel mensen tegen, een moeder met een kinderwagen die het habijt herkent. En dan hebben we een gesprek.' Zuster Van Dijck: 'Dat doe ik ook. Als iemand een hond uitlaat, vraag ik altijd naar de soort. Zo van: "Dat is een leuk beest." Dan raak je aan de praat.'
Soms klopt iemand bij het klooster aan. 'Vaak is alles wat ze willen een praatje, een kopje koffie en hun verhaal vertellen', zegt zuster Meijerink. Een man kwam elke ochtend langs om te vragen of God nog van hem hield. 'Natuurlijk houdt God van je, zeiden we. En dan kon hij weer gaan.'
In 1986 organiseerde zusterYvonne Peyresaubes voor het eerst een jongerendag, voor de jongste congregatieleden. Er was net advies vanuit de kerk gekomen, en dat viel zwaar, zei de zuster tegen de jongeren. 'Het ging voornamelijk om de zorgen om onze ouder wordende congregatie.' Maar of dat een probleem wordt, hangt af van de offervaardigheid van de jongste leden, zegt ze. 'Hoe het zal zijn over twintig jaar, dan zijn jullie d'r, en dan zijn jullie het die het ook van mij en van de priorin overnemen, al overgenomen hebben of aan het overnemen zijn.' De congregatie zal over twintig jaar misschien kleiner zijn, wonen in minder huizen, misschien zelfs in één. 'Het is mogelijk dat dat is wat jullie moeten vasthouden.'
De commissie toekomst komt op 12 november 2007 bijeen, blijkt uit documenten uit het archief van de zusters. Een voor een moeten de huizen de stand van zaken rapporteren. 'Op dit moment zijn er zeven zusters in het convent van Amsterdam.' De jongste, Suzanne, is 72, de oudste, Prospera, 82. 'Er wonen zeventien zusters in het convent van Utrecht.' De jongste, MarieHenriëtte Meijerink is 58, de oudste, Martina, 91. In het activiteitenlijstje zijn de vrouwen realistisch. Het atelier in Hilversum gaat door 'zolang Marie-José (93) nog leeft'. Van de zeven locaties zijn er nu nog twee over.
Sommige huizen zijn dan al bezig met een einddatum. De zusters van het Amsterdamse huis, dat bestaat sinds 1952, zeggen in de vergadering dat ze verwachten in 2009 te sluiten. Uiteindelijk gebeurt dat een jaar later. Twee jongere afscheidingen zijn juist optimistisch; Camino, bestaande uit drie zusters in Amsterdam, en Casella, vier zusters in Hilversum. 'We hebben er alle vertrouwen in dat Camino in de loop van de tijd zal uitbreiden', zegt een van de aanwezige vertegenwoordigers van het huis. 'Onze website is al een tijdje in de lucht en daar komen ook wel mensen op af voor informatie. Via die website willen we weekends aanbieden: tot nu toe niet veel reacties.' Ook Camino werd in 2010 opgeheven.
Zuster Mariella Oberndorff, nu overste van alle zusters, was een van de drie die in 2001 Casella opzetten. Toen waren er nog elf zusters onder de zestig. 'Met een groepje van de jongsten dachten we: wat als we het laagdrempeliger maken. Dat mensen kunnen zien wat religieus leven is, zonder dat ze meteen moeten besluiten of ze willen intreden.' De zusters van Casella besloten de strenge soberheidsregels wat losser te laten. Ze dragen alleen bij gelegenheden nog een habijt, en dragen daarbuiten kleding in aardse kleuren, bruin, beige, roodbruin. Vieringen kregen een oecumenischer karakter.
'Uitbreiden was niet het doel op zich', zegt zuster Oberndorff. 'We hoopten wel op continuiteit, maar we wilden vooral meer van ons leven laten zien.' In Hilversum openden ze een gastenverblijf voor mensen tussen de 18 en 35 jaar, die daar 'tot bezinning konden komen'. Vrouwen met interesse in het kloosterleven konden 'meeleven', voor een half jaar, een jaar of anderhalf jaar.
Een van die vrouwen was Milou. Ze leerde de zusters kennen in 2010, toen ze 23 was en met een jongerengroep van haar kerk in Benschop op bezoek ging in Hilversum. Ze voelde zich welkom bij Casella. 'Er hing een bordje met je naam erop naast de deur, op iedere kamer stond een klein bloemetje, bij de eerste viering samen word je met je naam welkom geheten.' Dat weekend hebben ze veel gepraat, over geloofsvragen. 'We hebben geloof ik ook steen bewerkt, maar dat probeer ik altijd te verdringen.'
Ze kwam vaker terug, voor workshops en vieringen. Vijf jaar later gingen ze met dezelfde jongerengroep opnieuw bij de zusters van Casella langs. 'Het begon een thuisbasis voor me te worden, een beetje een vervangend gezin.' En langzamerhand begon ze na te denken over of het kloosterleven iets voor haar zou zijn. Wat zou ze dan moeten opgeven? En: maakt dat haar niet gek? 'Welke normale jeugdige persoon denkt nou: zou dat wat voor mij zijn?' Ze keek ook naar andere kloosters, maar wist dat die in ieder geval niets voor haar waren. 'Daar was de roeping om te bidden voor de wereld. Dat was niet helemaal mijn stijl. Ik had ook niet de behoefte me volledig terug te trekken uit de maatschappij.' In 2018 besloot ze dat ze wilde intreden.
Anderhalf jaar leefde Milou bij de zusters van Casella. Eerst als aspirant-lid, toen als aspirant. Ze was ernaast steeds blijven werken, voor de politie - dat mocht van de zusters van Casella, twee dagen in de week. Als recruiter bereidde ze jonge potentiële agenten voor op de selectieprocedure. Voordat ze zou intreden als novice, moest ze zelf ook een psychologische keuring doorstaan, bij een abt in Zundert. De taken voor de gemeenschap waren in de afgelopen maanden steeds zwaarder geworden. Ze was meer uren bezig met het bestuderen van de leefregels en ideeën van Sint-Augustinus, terwijl ze ook nog sollicitanten aan de politieacademie begeleidde. 'Ik merkte dat mijn weken steeds vaker te kort werden en dat ik moest kiezen of delen.'
De abt stelde voor dat ze zou stoppen met werken, dan zou ze tijd genoeg hebben. 'Ik had het hele weekend twijfelend, stamelend, zoekend gereageerd op zijn vragen en opmerkingen, maar toen hij dat zei, was ik resoluut.' Ze wilde niet stoppen met werken. '"Fijn, dat is het eerste duidelijke antwoord van dit weekend", zei hij.' In november 2019 vertelde ze de zusters dat ze hen zou verlaten. Een paar van hen moesten huilen. Een tweede vrouw die op het punt stond in te treden, vertrok niet veel later. Milou voelde zich een tijdlang schuldig, zegt ze nu. 'Ik dacht, ik heb de stekker uit misschien wel de hele congregatie getrokken. Maar dat is geen goede reden om te blijven.'
De drie overgebleven zustersvan Casella zijn een paar maanden geleden terug naar Utrecht verhuisd. 'Er zijn zo veel mogelijkheden, zo veel keuzes', verklaart zuster Oberndorff. 'We vragen een levenslange verbinding, terwijl niets meer als permanent wordt beschouwd. Het huwelijk ook niet.'
Pater Van Nuenen begon zijn Utrechtse gemeenschapswerk met studenten, jonge vrouwen, zegt zuster Corbière. 'Maar ja, de een ging trouwen, de ander studeren.' Er was te veel doorstroom en hij wilde iets permanenters, een congregatie voor het leven. Ze lacht. 'Daar zijn we allemaal ingetrapt.' Ze weet nog dat haar vader haar vroeg of ze het echt wel zeker wist. Als je intreedt kom je nergens meer, zei hij, je kunt nooit meer reizen. 'Maar ik heb me in mijn leven nog nooit zo vrij gevoeld.'
Zuster Corbière: 'Het is niet belangrijk dat ons leven doorgaat, maar dat hét doorgaat.'
Zuster Meijerink: 'Dat we een gedachte hebben kunnen overbrengen. Dat het zo toch door kan gaan.'
Zuster Corbière: 'Het is een kwestie van zaaien. Wie weet toch wat er nog opkomt.'
... Erfgoedcentrum Nederlands Kloosterleven, archief Augustinessen van St. Monica (AR-Z006), BM-102036 | linksonder: kringspel met de kleuters op de binnenplaats van het klooster te Utrecht (jaartal onbekend)