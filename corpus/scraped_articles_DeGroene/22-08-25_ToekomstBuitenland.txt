Toekomst Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 augustus 2022
Eens was hij een internationaal bekende Russische cineast, won een prijs in Cannes en zelfs een Oscar. Nikita Michalkov is afgezakt tot een propagandistisch sprookjesverteller. Vanachter zijn schrijftafel, tussen iconen en ouderwets aandoende telefoontoestellen, spreekt hij op de tv-zender Rossija 24 wekelijks over het grootse verleden van Rusland en het heldendom van Russische jongens die deze dagen voor die grootsheid het leven laten.
Geschiedenis speelt een belangrijke rol bij de lopende oorlog, bij geëxalteerde nationalisten als Michalkov en zeker bij de man die hem is begonnen. Poetin publiceerde vorig jaar historische opstellen over de eeuwige verbondenheid van Rusland en Oekraïne, die achteraf gezien het sein tot de aanval waren. Teken aan de wand was begin dit jaar ook het verbod van Memorial, een organisatie die in de jaren negentig was ontstaan om klaarheid te brengen in de geschiedenis van de Stalinterreur. Kritische kanttekeningen bij Stalin waren niet langer welkom.
Dat Poetin al sinds de eeuwwisseling probeert Rusland als grootmacht weer te laten meetellen, en dat hij in de steeds uitgebreider viering van 9 mei, Dag van de Overwinning op nazi-Duitsland, een probaat middel zag om het patriottisme op te vijzelen, was steeds duidelijk. Dat hij zich thans manifesteert als een oorlogvoerende despoot die de geschiedenisboekjes in wil, komt voor vriend en vijand een beetje als een verrassing.
De onafhankelijke nieuwssite Medoeza, opererend uit Riga, heeft de hand gelegd op een ambtelijke 'aanbeveling' van het Kremlin voor de media, hoe de'spetsoperatsjija'in Oekraïne het best in historische context kan worden geplaatst. Onder de suggesties is de kerstening van Rusland, die van het land voor eeuwen een bolwerk tegen 'ongelovigen' heeft gemaakt, dat pal stond voor de 'traditionele waarden' waaraan in het 'collectieve Westen' een einde is gemaakt door zaken als het homohuwelijk. Wat historische parallellen betreft, zet het document in op Aleksandr Nevski, de grootvorst van Novgorod, die in de dertiende eeuw beslissende overwinningen behaalde op de Zweden en de Teutoonse horden (lees: Duitsers). Inmiddels weten we dat Poetin zichzelf graag vergelijkt met de achttiende-eeuwse tsaar Peter de Grote. En dan niet zozeer de Peter die door de bouw van een nieuwe, naar Europa gewende hoofdstad, Sint-Petersburg, van Rusland een meer Europees land wilde maken.
Poetin had het bij de viering van Peters 350ste geboortedag liever over diens veldtochten, met name tegen de Zweden, waarbij - aldus de president - Rusland niets veroverde maar terugpakte wat het toekwam. De vergelijking met de huidige oorlog ligt voor de hand: Oekraïne is voor Poetin c.s. een van de Russische landen, niet een apart land of een aparte cultuur. In deze doctrine is de huidige oorlog dus ook geen veroveringsoorlog.
In de aanbeveling staat ook dat de operatie in Oekraïne vergeleken kan worden met de Eerste Wereldoorlog, waarin Rusland tegen heug en meug werd meegezogen omdat de Europese landen het op het rijk van Nicolaas II voorzien hadden.
Maar het grote voorbeeld blijft de 'Grote Patriottische Oorlog' tegen nazi-Duitsland, moeder aller verdedigingsoorlogen. Poetin zet voor zijn historische visie zo nodig de strafwet in. Zeggen dat Stalin vóór 1941 happig was om met Hitler samen te werken en grote delen van Oost-Europa in te pikken, brengt je al sinds jaren met de rechter in aanraking. Dat geldt sinds een paar maanden ook voor een afwijkende kijk op het heden: de huidige oorlog is - volgens Poetins catechismus - evenzeer een verdedigingsoorlog. Als in 1914 en 1941 stond Rusland een half jaar geleden met de rug tegen de muur: het Westen stond op het punt definitief af te rekenen met Rusland. Er zat, aldus de doctrine, niets anders op dan de preventieve aanval.
De huidige oorlog wordt op deze manier bevorderd tot een nationale existentiële crisis, die slechts met de overwinning of de nationale ondergang kan eindigen. Niets minder dan de toekomst van Rusland in komende eeuwen staat op het spel. Van tussentijdse vrede of compromis kan geen sprake meer zijn, laat staan van een nederlaag. Wie had zes maanden geleden, toen de oorlog in Oekraïne nog een beperkte campagne leek, kunnen vermoeden dat Poetin het spel met de geschiedenis zo hoog zou opdrijven? Maar ach, om de Britse historicus Rodric Braithwate te citeren: in Rusland is niets zo onvoorspelbaar als de geschiedenis.
In Rusland is niets zo onvoorspelbaar als de geschiedenis