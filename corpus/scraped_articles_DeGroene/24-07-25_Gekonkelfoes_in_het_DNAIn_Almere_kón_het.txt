Gekonkelfoes in het DNA In Almere kón het

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Aan dadendrang en ambities geen gebrek in de stad die bijna vijftig jaar geleden vanuit een ideaal werd gesticht. Wat zorgde dan voor de huidige deplorabele sociale en stedenbouwkundige staat van Almere?
De rot heeft zich langzaammaar trefzeker een weg door het systeemplafond gevreten, spaanplaten ontbreken of hebben donkergele, morsige vlekken. 'Het dak is doorlopend lek', licht de gids toe in het televisieverslag van Omroep Flevoland. In een van de lokalen groeit een kronkelende tak klimop, langs een roestige radiator, dwars door de vloer.
Wie nu denkt dat Omroep Flevoland verlaten gebouwen in Almere filmt, heeft het mis. De verslaggever portretteert een actieve school waarin dagelijks zo'n 170 kinderen les krijgen. De roosters van het ventilatiesysteem blazen recht de klas in. 'Koude lucht', aldus de directrice op deze frisse decemberdag in 2022. Het is dertien graden Celsius in de school. De kinderen kleumen zichtbaar.
Christelijke basisschool De Ark opende in 1977 de deuren in Almere Haven en is de oudste school van de jonge polderstad. Ondanks de zeer erbarmelijke staat waarin het gebouw verkeert, duurt het nog jaren voordat de kinderen les kunnen krijgen in een deugdelijk pand. Er zijn namelijk nog veel meer uitgewoonde en afgeschreven schoolgebouwen in de stad, 22 om precies te zijn en dat aantal is een derde van het totaal aantal basisscholen in Almere.
Ze staan in wijken die er niet veel beter aan toe zijn. Losse stoeptegels, scherpe scheuren in het asfalt, boomwortels die door het wegdek naar boven kruipen en vele verstopte afvoerputjes: de idealen uit de jaren tachtig innew townAlmere vertonen zichtbare slijtageplekken in de oudere buurten. Onzichtbaarder zijn de problemen in de snel zakkende bodem waar een delicaat netwerk van kabels, waterleidingen en riolering al jaren schreeuwt om vervanging.
Alleen heeft de gemeente het geld en het personeel niet om al het achterstallige onderhoud in de polderstad aan te pakken. Wijk voor wijk wordt gerenoveerd. En pas als een wijk voor onderhoud aan de beurt is, worden ook de daarin liggende scholen opgeknapt of - wat voor de meeste geldt - verhuisd naar een modern, nieuw gebouw. Almere Haven staat pas voor 2026 op de planning, dus probeert het bestuur van basisschool De Ark sinds die decemberdag in 2022 op een houtje-touwtjemanier de boel wat leefbaarder te houden, met losse airco's en noodreparaties aan het dak en de riolering.
Dat kost allemaal geld, zegt schoolbestuurder Nico de Haas van Stichting Prisma Almere waaronder basisschool De Ark valt. Geld dat het onderwijs zelf goed had kunnen gebruiken. Meerdere keren ging hij met leraren en kinderen naar het stadhuis om de gemeenteraad wakker te schudden. Die reageerde steevast zeer geschokt, maar geschokte politici leveren zelden concreet iets op. Sterker, nog niet één verouderde school is vernieuwd. 'Er is nog geen spade de grond in gegaan.'
Want er is een flinke vertraging. Er hadden volgens planning nu fonkelnieuwe scholen in de oude buurten Stedenwijk en Molenbuurt moeten staan om de oude uit de jaren zeventig en tachtig te vervangen, maar dat is niet gelukt. Het duurt nog minstens drie tot vier jaar voordat ze er wel komen. Tot die tijd krijgen de kinderen les in aftandse, uitgewoonde gebouwen. Het kan niet anders, volgens het gemeentebestuur, de onderhoudsoperatie is complexer dan gedacht. Door die vertraging in de planning is De Ark pas rond 2030 aan de beurt. Het stemt De Haas somber. 'Het gekke is', zegt hij, 'in nieuwe wijken lukt het wél om vrij snel scholen te bouwen.' Het is kenmerkend voor Almere. 'Het geldt helaas voor veel te veel onderhoudszaken. De stad is hartstikke goed in het ontwikkelen van nieuwe wijken. Maar zodra er iets moet gebeuren in bestaande delen van de stad, gaat het mis.'
Almere, bijna vijftig jaar oud,erodeert. En niet alleen fysiek, ook sociaal kampt de jonge polderstad met armoede, onveiligheid en segregatie. Bewoners voelen zich dikwijls eenzamer dan elders in het land. 'In tegenstelling tot andere steden kent Almere nauwelijks een eigen geschiedenis of tradities die verbindend kunnen werken', staat inDe sociale staat van Almere 2023,een studie naar de sociale ziel van de polderstad in opdracht van de gemeente. Daaruit blijkt dat maatschappelijke voorzieningen zoals een buurthuis of sportveldje dikwijls het onderspit delven tijdens de onstuimige groei van de stad. In een nieuwe wijk komen ze pas op de planningstafel als er 'voldoende' inwoners zijn - om uiteindelijk als plan al te sneuvelen wegens bezuinigingen.
Het oorspronkelijke idee van Almere was een stad met meerdere kernen, elk met hooguit 32.000 inwoners, een eigen karakter en geschikte voorzieningen. Dat idee is definitief losgelaten met de bouw van het stadshart in Almere Centrum, een fonkelnieuw winkelgebied - met een skyline aan recreatieplas het Weerwater. Rem Koolhaas ontwikkelde dit on-Hollandse stukje polderlandschap met andere prestigieuze architecten. Het resultaat werd in 2006 geopend: een extravagant stadshart waar wonen, winkelen,
cultuur en ander vertier samenkomen. Waar je ook kijkt zijn spectaculaire gebouwen te zien, met als blikvanger de Dutch Mountain, een gebogen maaiveld waaronder verkeer rijdt en parkeert.
Voor dit architectonische en prijswinnende hoogstandje moesten eerst wel de oorspronkelijke bewoners vertrekken. De 133 sociale huurwoningen die in 1981 werden gebouwd aan de Schipperkade die langs het Weerwater liep, moesten verdwijnen voor het nieuwe, bruisende stadshart met luxe woontorens. 'We gaan het tóch meemaken in Almere, dat we te maken krijgen met het slopen van woningen', zei verantwoordelijk wethouder Cees van Bemmel eind jaren negentig.
Op archiefmateriaal van Almere TV is de verbouwereerdheid bij de bewoners te zien die op een informatiebijeenkomst te horen kregen dat ze - met een premie van 12.500 gulden (nu circa 10.000 euro) - moesten vertrekken. Zij waren Almeerders van het eerste uur, zij hebben gepionierd op een zandvlakte en nu de stad eindelijk gaat leven, moeten juist zij vertrekken. 'Ik voel mij besodemieterd', zei een man. 'Het heeft me zoveel moeite gekost om met mijn gezin een vierkamerwoning te vinden', zegt een vrouw. Een andere vrouw: 'Als ik het goed begrijp is dit uitzicht alleen maar weggelegd voor mensen met een hoger inkomen?' April 1997 gaan de woningen tegen de vlakte. 'Het kán in Almere', was lang de marketingcampagne van de stad. Maar dat geldt niet voor iedereen.
Jarenlang duurde de aanleg van het ambitieuze stadshart, geblindeerde hekken hielden nieuwsgierige Almeerse inwoners al die tijd op grote afstand van de werkzaamheden. Ze moesten wachten tot de feestelijke opening, alleen kreeg die een donker randje. Vlak voor de officiele festiviteit, gepland op 25 maart 2006, pleegde een ambtenaar zelfmoord. In een brief van twee kantjes aan zijn leidinggevenden schreef hij over mogelijke constructieve veiligheidsproblemen van Het Kanteel - de woontoren boven de winkels, midden in het stadshart. Hij kwam erachter dat in een winkel onder die toren illegaal een gat was gemaakt voor een roltrap. Daardoor ging hij nog eens doorrekenen en kreeg hij twijfels over de fundering. Tegelijkertijd waren er elders in het ambtelijk apparaat ook vragen gerezen over brandveiligheid.
Een dag voor de opening besloot het stadsbestuur - dat al langer op de hoogte was - de feestelijkheden uit te stellen. Uiteindelijk bleek het stadshart veilig, maar deugdelijke berekeningen en vergunningen ontbraken wel degelijk. Een speciaal door de gemeenteraad ingestelde onderzoekscommissie concludeerde dat zicht op het complexe project - dat twee miljard euro kostte - ontbrak, de betrokken afdelingen en partijen wisten vaak niet van elkaar waar ze mee bezig waren. 'Het bestuur handelde vanuit een tunnelvisie', aldus de commissie in mei 2007. Het liet zich meeslepen door het overheersende adagium in de bouw 'dat het op het laatste moment wel goed komt'.
'En dat is drie...'heette het rapport, verwijzend naar twee eerdere onderzoeken die de raad initieerde naar veelbelovende projecten die strandden in (financiële) debacles. Hogere eisen stellen, was het advies (2005) nadat een popmuziekzaal drie maanden na opening alweer failliet ging waardoor de gemeente ongeveer een miljoen euro verloor. Het prestigieuze Omniworld kostte de stad twintig miljoen euro. Het mislukte sportproject ging volgens een onderzoek (2003) ten onder aan financiële onkunde en een te groot vertrouwen in het vinden van sponsors. Terwijl de miljoenentekorten opliepen, durfde niemand de stekker uit het project te trekken. 'Waak ervoor dat het primaat van het resultaat dominant wordt', waarschuwden onderzoekers naar het stadshart jaren later.
Die echoënde waarschuwinglijkt in Almere, een stad die in experimenten haar identiteit lijkt te zoeken, steevast in dorre aarde te vallen. Overal in de stad zijn herinneringen te vinden van de bestuurlijke dadendrang. Op de Grote Markt stond jarenlang (1999-2009) een groot stalen gevaarte dat doorging voor een rijdend podium dat Almere een 'futuristisch' tintje moest geven. De bouw kostte een miljoen euro, en twee ton per jaar aan onderhoud. Desalniettemin bleef het ding dat inwoners vooral een doorn in het oog was tien jaar lang staan, want wegdoen vond de gemeente zonde. Recenter, en beroemder, is de Floriade, de in 2022 geflopte tuinbouwexpositie waarmee de polderstad voor honderd miljoen euro het schip inging.
Een desolaat stuk land, aan de andere kant van het Weerwater met uitzicht op de skyline van het stadshart, herinnert aan die flop. Na de tentoonstelling zou hier een zelfvoorzienende woonwijk verrijzen. Zou, want heel veel meer dan een hoge school, een zorgcentrum en een woontoren staat er niet. Die toren heet Flores en staat symbool voor de slechte verhoudingen tussen de gemeente en de vastgoedontwikkelaar, bleek na onderzoek van Omroep Flevoland. Met grote 'balkons gevuld met bomen en groene struiken' wilde de gemeente er een duurzaam modern gebouw laten verrijzen. De vastgoedontwikkelaar, bestaande uit pensioenfondsen die vooral rendement wilden halen, bouwde een simpel bakstenen gebouw. Almere trok de portemonnee om het bouwwerk toch meer allure te geven: een glazen gevel met de afbeelding van de plantenbibliotheek van de Floriade.
Vorig jaar viel een glazen plaat van de bovenste etage los. Het gebouw werd afgezet terwijl bouwvakkers in opdracht van de gemeente de glazen platen extra vastzetten. Bewoners van de toren moesten zich weken via een tunnel van zeecontainers naar de ingang manoeuvreren.
Het tekent de toestand van Almere. Een stad die heel veel wil, maar steeds weer struikelt over de eigen ambities. Hortus, het voormalige Floriade-gebied, zou nu al een bruisende woonwijk zijn, maar wegens gebakkelei tussen de gemeente en de projectontwikkelaar Weerwater CV is hier nog steeds een kale vlakte. In het oorspronkelijke contract dat de gemeente in 2018 tekende, staat dat er 660 huizen moeten komen. De gemeente bedacht zich echter, na het tekenen, en wilde toch meer woningen om zo de opbrengst voor de grondverkoop te verhogen. Alleen denkt de projectontwikkelaar dat bouwen niet rendeert. Een gang naar de rechter werd dit voorjaar nipt voorkomen: de gemeente koopt nu het stuk grond voor 51 miljoen euro terug, maar houdt de randvoorwaarden rond die verkoop (en de mogelijke financiële gevolgen) geheim.
Het is niet voor niets dat de oppositie in de gemeenteraad mort. Het stadsbestuur staat er financieel beroerd voor, tegelijk laat het de idealen niet los. In nog geen vijftig jaar tijd groeide de stad van nul naar 220.000 inwoners. De stad heeft de ambitie om met 350.000 inwoners in 2030 groter dan Utrecht en daarmee de vierde stad van Nederland te worden.
Maar terwijl de stad verder uitdijt, broeien de bestaande problemen. Almere telt gemiddeld meer gescheiden gezinnen dan elders in Nederland. De stad kent relatief veel armoede, schulden en laaggeletterdheid. Bij Veilig Thuis komen 2,5 keer zoveel meldingen binnen over kindermishandeling dan het landelijke gemiddelde. De Almeerder voelt zich opvallend ongezonder dan inwoners van vergelijkbare steden, aldusDe sociale staat van Almere.De jonge pioniers van weleer worden oud. Het aantal 65-plussers groeit sneller dan in andere steden van Nederland, terwijl de stad is gebouwd voor jonge gezinnen met ruime huizen en trappen. Er is een chronisch gebrek aan voorzieningen voor senioren. En in alle leeftijdsgroepen komt eenzaamheid veel voor. De gemiddelde Almeerder voelt zich een stuk eenzamer dan welke Nederlander dan ook.
Almere, bewust gebouwd met al die aparte kernen, is langgerekt en dat trekt onzichtbare grenzen tussen dehaves and have-nots. 'De grote reisafstanden tussen wijken maken het voor inwoners zonder eigen vervoer of met een beperkt budget moeilijk om gebruik te maken van voorzieningen elders in de stad.' Aan groen is geen gebrek, meldt het rapport, maar wel aan plekken om elkaar te ontmoeten. Mensen missen (goedkope) winkeltjes in hun buurt of een plek waar je 'effe een bakkie ken doen'. Door de bouw van het prestigieuze stadshart trokken die kleine winkeltjes en koffietentjes weg uit de oudere stadsdelen, zoals Almere Haven. 'Een flink deel van de Almeerders verkeert in een sociaal isolement.' Het zijn de mensen die een sterk sociaal netwerk missen en die moeten rondkomen van een uitkering of een minimum inkomen. Ze kampen met 'stress door geldproblemen, huisvestingsperikelen, gezondheidsklachten of opvoedingsproblemen. Leven is voor deze groep "overleven".'
Een groot deel van de inwoners wantrouwt de overheid. Tijdens de laatste verkiezingen voor de gemeenteraad in 2022 nam slechts 39,8 procent van de kiesgerechtigden de moeite om naar de stembus te gaan - daarmee staat Almere in de top-drie van gemeenten waar het minste wordt gestemd. De Almeerse politiek daarentegen is vooral veel met zichzelf bezig. Bestuurders blussen brandje na brandje en sneuvelen (of soms net niet) in crisis na crisis. De politiek in Almere staat bekend als hard. Al was daar op het eerste gezicht weinig van te merken op de raadsvergadering afgelopen 14 maart.
'Lang zal ze leven',schalde luid door de grote vergaderzaal van het stadhuis. Burgemeester Hein van der Loo (oud-CDA, maar sinds 2021 partijloos) nam uitbundig de tijd om raadslid Martine van Bemmel (D66) te feliciteren en wijst de overige raadsleden erop dat ze 'de hele dag in de keuken heeft gestaan' en er straks, na de schorsing, iets lekkers is voor iedereen. 'Kijk aan, hoe gezellig kun je beginnen.' Gezellig of niet, de gemeenteraad sprak die avond wel degelijk over een bestuurlijke crisis, de zoveelste in het nog geen vijftigjarige bestaan van Almere.
Twee partijen en twee wethouders waren uit de zeven partijen tellende coalitie gestapt. De eerste, Roelie Bosch van de ChristenUnie, struikelde over het taaie jeugdzorgdossier. Al jaren stijgen de kosten - terwijl de wachtlijsten voor goede zorg alleen maar groter worden in de gemeente. Het lukt de gemeente maar niet om hier grip op te krijgen waardoor een financiële catastrofe dreigt. De stad had in 2023 een verlies van 37 miljoen euro. Dat klinkt in eerste instantie weinig op een totale begroting van 1,2 miljard euro, maar Almere sluit al jaren af met een verlies waardoor de bodem van de spaarpot in zicht is. Tussen 2024 en 2028 wordt een jaarlijks tekort van 14 miljoen euro verwacht, daarmee stevent de stad af op een schuld van 45 miljoen euro.
De provincie Flevoland maakt zich grote zorgen over de financiën van Almere en wil spoedig een gedegen plan. Anders grijpt de provincie in en dan staat de jonge, ambitieuze polderstad onder curatele. Maar een gedegen financieel plan maken, blijkt nog niet zo makkelijk in een versplinterde gemeente met zestien partijen. Na het vertrek van de ChristenUnie (twee zetels) hadden de resterende zes partijen geen meerderheid meer in de 45 zetels tellende gemeenteraad. En toen vertrok in maart, tot overmaat van ramp, ook nog eens de VVD uit de coalitie omdat de partij geen lastenverzwaringen voor haar rekening wilde nemen.
'Waarom heeft de VVD niet eerder aan de bel getrokken?' vroeg Marc van Rooij, raadslid voor 50Plus, tijdens het crisisdebat. Hij verwoordde de algehele stemming van die avond. 'Nu er financiële problemen zijn stapt de VVD uit de coalitie, en laat de stad in de steek.' De VVD ontkende stellig, de partij dacht juist aan de toekomst van de stad - en in die toekomst passen geen hogere ozb-belastingen of parkeertarieven. Het gesteggel in de coalitie, de problemen in de stad en het gebakkelei in de raadszaal, leidden tot nog een constatering van Van Rooij. 'Het gekonkelfoes zit in het dna van deze raad.'
'Almere is een politiekeballentent', concludeerdede Volkskrantin 2001. In acht jaar tijd versleet de stad twee burgemeesters, vijftien wethouders en een flink aantal (top)ambtenaren. Er was gedoe over foute bonnetjes, een wethouder werd (later bleek onterecht) verdacht van aanranding, vertrouwelijke informatie lekte uit, een wethouder verhuisde stiekem naar Amsterdam, er was verstrengeling van (bouw)belangen; maar bovenal beten bestuurders hun tanden stuk op (te) ambitieuze projecten.
En ook de recentere bestuurlijke geschiedenis van Almere leest als een achtbaan. Wethouder na wethouder vertrok voortijdig. Zoals oudKamerlid en PvdA'er Loes Ypma die in hetAlgemeen Dagbladde sfeer in Den Haag gemoedelijker noemde dan die in Almere. 'Snoeihard' is die volgens haar, waarbij het 'steeds minder vaak over de inhoud ging'. Haar vertrek en daaropvolgende zoektocht naar een opvolger stortte het bestuur in een vertrouwenscrisis, waarbij de PvdA in 2019 werd gedwongen uit de coalitie te stappen. In 2022 sneuvelde het hele college wegens het Floriade-debacle. Vier weken later stapten vier van de opgestapte wethouders gewoon weer in het college, tot verbijstering van de oppositie.
'De laatste tien, vijftien jaar is er gewoon verschrikkelijk veel geld verspild', zegt Ton Theunis, fractievoorzitter van de Almere Partij. Hij zetelt nu tweeënhalf jaar in de raad en heeft vooral het gevoel tegen de bierkaai te vechten. 'Hier heeft het bestuur altijd enorme verwachtingen van projecten die uiteindelijk toch erg tegenvallen.' Almere is gebouwd vanuit een droom, een ideaal. Theunis kwam in 1981 vanuit Hilversum naar Almere waar zijn toenmalige vriendin een mooie grote ﬂat had. Iets wat in het Gooi of Amsterdam niet te krijgen was. In die tijd woonden er nog geen zevenduizend mensen in de nieuwe stad. Inwoners uit omliggende dorpen en steden moesten worden gelokt om te komen pionieren op een zandvlakte. En dat gebeurde volop met ruime, goede huizen en grote tuinen. 'Alles kon. Als vier mensen wilden tennissen, dan kregen ze meteen een paar banen en een clubhuis.' Uitgekiende plannen waren er nauwelijks, beschrijft de Canon van Almere. 'Bevlogenheid des te meer.' Er kwam een triatlon, er kwam een muziekfestival, Jazz Below the Sea, en ja, er kwam ook een uniek, verrijdbaar podium. Langs de A6 staat zelfs een ruïne, het casco van een kasteel dat nooit is afgebouwd en nu al een kwart eeuw staat te verpieteren. 'De schandvlek van Almere', heet het door onkruid overwoekerde bouwwerk dat ooit het icoon van de stad moest worden.
De nieuwe polderstad is altijd op zoek naar haar ziel - dat deed ze al voordat de eerste huizen er stonden. De geestelijk vaders van de nog te bouwen stad hadden in de jaren zeventig een soort Gooi voor ogen, een centrum met allemaal kernen eromheen. Later kreeg Almere de ondankbare beschrijving als 'overloopgebied' van Amsterdam en het Gooi. En dat mocht geen hoogbouw krijgen zoals wel gebeurde in Amsterdam-Zuidoost en Lelystad, waar inwoners zich snel onveilig voelden. Almere werd groen en uitgestrekt. Een anti-stad, zoals een universitaire werkgroep dit in 1975 beschreef inHet drijfzand onder Almere. Want laagbouw omringd door groen, vonden de architecten en planologen in deze studie, heeft níets met een stad te maken. 'De privacy die de nieuwe stadsbewoners zullen genieten', klinkt het, 'zal te vertalen zijn met eenzaamheid.'
Het cynisme van buiten wordt door de bestuurders al vijftig jaar bestreden met onstuimige ambities en verlangens. 'Almere wil erbij horen', zegt Theunis. En daarbij horen veel experimenten. 'Dat kan als je een kleine stad bent, maar als je groot wordt moet je wellicht niet meer zo willen experimenteren.' Het is de constante zoektocht naar een identiteit waardoor de stad keer op keer verstrikt raakt in het wensdenken en de problemen die daarna komen. 'Een stad doet er honderden jaren over om een identiteit te vinden. Maar Almere heeft het geduld niet.'
Bovendien, Almere is allang geen los zand meer. De stad is nog lang niet de gedroomde vierde stad van Nederland, maar wel de achtste met meer inwoners dan Nijmegen of Breda. En de jonge polderstad heeft sinds 2019 ook oﬃciële monumenten, zoals het voormalige politiebureau in Almere Haven, ontworpen door Rem Koolhaas, of het Bivakhuisje, een keet waarin de allereerste inwoners van Almere pionierden. Hoe jong ook, de stad koestert haar geschiedenis. Dwars door het stadshart loopt deWalk of Fame,een route tegeltjes die het verhaal van Almere vertellen. Het zijn er in totaal 49: er is een tegeltje voor de Flevolijn (de treinverbinding naar Amsterdam), voor de eerste paal van het Kasteel Almere (ja, ook op een schandvlek zijn de inwoners trots) en voor Melanie Huibers, de honderdduizendste Almeerder.
Elk jaar kiezen de Almeerderszelf wie of wat een tegeltje heeft verdiend. En dat zijn steeds vaker trotse inwoners die in de stad zijn geboren en getogen. 'Het is een ﬁjne plek om te wonen en op te groeien', zegt Kjell van Wijlandt, raadslid en fractievoorzitter namens de Partij voor de Dieren. Hij groeide op in Almere Stad toen dit stadsdeel nog grotendeels een zandvlakte was en zag de stad snel groeien én 'bloeien'. Er is veel groen en veel water, benadrukt hij. 'Er is veel ruimte met grote huizen én een tuin.' Bovendien is er nog ruimte over. 'We gaan er een heel stadsdeel bij zetten, met tussen de 20.000 en 35.000 woningen. Waar in Nederland kan dat nog?'
De Partij voor de Dieren maakt sinds 2022 deel uit van de coalitie. Samen met D66, Leefbaar Almere, de SP en het CDA . Inmiddels zijn de ChristenUnie en de VVD (die begin dit jaar uit het bestuur vertrokken) vervangen voor de PvdA en GroenLinks, die in deze gemeente nog niet zijn gefuseerd. Een nieuw akkoord, dat onlangs is gepresenteerd, moet de gemeente uit de ﬁnanciële malaise halen. Er komt een verhoging van de toeristenbelasting met veertig procent, de OZB gaat met 7,5 procent omhoog en de parkeertarieven stijgen met 17,5 procent. Dit college van burgemeester en wethouders wil jaarlijks zeventien miljoen euro op de jeugdzorg besparen.
Tegelijkertijd wil Almere groeien. De nieuwe wijk Pampus zou het 'ontbrekende' puzzelstukje van de stad moeten worden. Op een vlak stuk landbouwgrond van zo'n vijfhonderd hectare in de noordwestelijke hoek van Almere moeten vanaf 2030 tussen de 20.000 en 35.000 woningen komen. 'Het is een majeur woningbouwproject', volgens de programmadirecteur Rijksvastgoed in hetAlgemeen Dagblad. Pampus moet een kleine stad worden die volgens een methode wordt ontwikkeld 'waarmee we voorop lopen'.
De oppositie vreest vooral voor weer een prestigeproject dat uiteindelijk met name ten koste gaat van de inwoners in de bestaande, oude wijken. De gemeente is nog maar net bekomen van de andere projecten die veel meer geld kosten, zoals de Floriade of Oosterwold. In die laatste, nieuwe, zelfvoorzienende wijk, tussen Almere en Zeewolde, kochten bewoners voor een spotprijs een stukje van de gemeente op voorwaarde dat ze alles zelf zouden bouwen. Een uniek project in Nederland. Alleen lukte dat zelfvoorzienende niet helemaal. Dus moet Almere, na een lange juridische procedure waar de gemeente op haar zorgplicht werd gewezen, alsnog riolering aanleggen voor zo'n zeventien miljoen euro.
Ondertussen hebben de oude wijken het nakijken. Vanwege de tekorten heeft Almere structureel, en incidenteel, miljoenen bezuinigd op beheer en onderhoud. 'We ontkomen er niet aan dat de stad hier de gevolgen van gaat merken', was de niet mis te verstane waarschuwing in een beleidskader uit 2021. 'We hebben nog steeds te maken met grote achterstanden in beheer en onderhoud', meldt een onlangs gepubliceerd beleidsstuk. 'Het is nodig om snel meer grip te krijgen op het beheren van de openbare ruimte, om te voorkomen dat gevaarlijke situaties ontstaan of afzettingen zijn vereist.'
De oude wijken worden vergeten in de tomeloze Almeerse dadendrang, zegt Theunis. 'Maar, Almere, gun jezelf de tijd door even niet door te groeien, om volwassen te kunnen worden', zegt hij. 'We kunnen niet eens goed zorgen voor de 220.000 inwoners die we nu hebben. Laten we dat eerst eens doen.'
links: om het verouderde zwembad De Vrijbuiter toekomstbestendig te maken zijn grote investeringen nodig