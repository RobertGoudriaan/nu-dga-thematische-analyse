Samen heel hard werken tegen ondermijning

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
De Bijtende Bende Bus staat geparkeerd op het marktplein in de Noord-Brabantse gemeente Heusden. Voor de bus liggen grote blauwe tonnen met gele driehoekige stickers erop geplakt, het moet synthetisch drugsafval voorstellen. In de bus kunnen belangstellenden in een virtuele 3D-omgeving op zoek naar een hennepkwekerij of drugslab. Ook kunnen inwoners in de bus ontdekken wat de anijsgeur van een xtc-lab is.
In het teken van de Week van de Veiligheid trekken onder meer gemeenten en politie geld uit om inwoners te laten ervaren hoe ze drugsafval kunnen herkennen en moeten melden. De bus maakt daarvoor een hele tour, van het Brabantse Vlijmen en Zundert tot aan het Zeeuwse Tholen en Middelburg, 'samen sterk tegen ondermijning'. De Bijtende Bende Bus is niet alleen: er is ook een Ondermijning Container en een Ondermijning Game, waarin de spelende politieagent in een openstaande afvalcontainer een wietplant kan ontdekken.
In lijn met voorgaande jaren staat in 2023 in het coalitieakkoord dat er 'forse investeringen in onze veiligheid en het tegengaan van ondermijning' worden gedaan. Tot en met 2022 was er al bijna een miljard extra beschikbaar voor de strijd tegen ondermijning. De afgelopen jaren werden er met al die extra miljoenen zo'n 160 nieuwe teams, taskforces, projecten en andere initiatieven uit de grond gestampt. Variërend van projecten die zich richten op ondermijning in specifieke sectoren zoals havens en de sierteelt, tot jonge aanwas in de criminaliteit een halt toeroepen of burgers bewust maken met een escaperoom op het marktplein.
Eén ding blijft uit: een meetbaar effect van de projecten, concludeerde Investico vorig jaar al. Dat heeft alles te maken met het begrip 'ondermijning', waarbij het onduidelijk blijft wat de overheid eigenlijk wil aanpakken. Volgens onderzoekers van het rapportNadere koers bepalenuit 2022 worden met de term twee dingen voortdurend door elkaar gehaald: de specifieke gevolgen van drugscriminaliteit, zoals drugsafval, productielocaties en geweld, en alle 'onwettelijke en onwenselijke ontwikkelingen' van criminaliteit die de maatschappij in bredere zin beïnvloeden.
Alleen lijkt het eerste veel makkelijker te observeren en te bestrijden dan het tweede, dus in de praktijk lijkt de meeste moeite zich op het bestrijden van drugscriminaliteit te richten. 'Van de term "ondermijning" wordt men beleidsmatig heel warm, maar in de praktijk heeft het vaak verlammend gewerkt omdat onduidelijk was wat er precies mee wordt bedoeld', zegt ook Hans Boutellier, hoogleraar veiligheid en veerkracht aan de VU. 'Dan wordt er een actiedag ondermijning georganiseerd, maar dan weten deelnemers eigenlijk niet zo goed wat ze moeten gaan doen.'
Oftewel: de term 'ondermijning' maakt weliswaar veel geld los, maar niemand weet goed waar dat geld het beste aan te besteden is. Als gevolg kwam er vaak een grote pot geld beschikbaar waar allerlei organisaties en initiatiefnemers op konden inschrijven, zonder overkoepelend plan. De nieuwe initiatieven zijn regelmatig een kort leven beschoren en er wordt te weinig geëvalueerd welke van al die tientallen projecten echt goed werken.
Over het project Bijtende Bende concludeert het Trimbos Instituut dat het 'goed mogelijk is' dat via zo'n campagne de aandacht voor en kennis over drugsafval worden vergroot, het is echter 'niet mogelijk al iets te concluderen over de mate waarin de boodschap bijdraagt aan gedragsverandering'.