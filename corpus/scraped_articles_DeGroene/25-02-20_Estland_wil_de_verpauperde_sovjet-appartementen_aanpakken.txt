Estland wil de verpauperde sovjet-appartementen aanpakken

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Tallinn- Voor wetenschappelijk onderzoekers moeten ze zo onderhand een waar eldorado zijn: de steden in Ida-Virumaa, de noordoostelijke provincie van Estland. Deze tellen een grotendeels Russischtalige bevolking - arbeidsmigranten die tijdens de bezetting door de Sovjet-Unie richting de Estonskaja Sovetskaja Sotsialistitsjeskaja Respublika zijn geloodst om daar in de industrie en mijnbouw (olieschalie) te werken. Autochtone Esten op hun beurt mijden Narva, Sillamäe en Kohtla-Järve bij voorkeur, enkele enthousiaste avonturiers die willen bijdragen aan het verbeteren van het onderwijs in het Ests op de Russische scholen aldaar uitgezonderd. Zij associëren de steden vooral met sociale misère en met gesjoemel en geruzie op bestuurlijk niveau.
Ida-Virumaa heeft na 1991 nauwelijks kunnen aanhaken bij Estlands transitie tot een dienstverlenende economie. De oorlog in Oekraïne zorgde voor het opdrogen van de handel met en het personenverkeer uit het Russische Hinterland, de vooruitzichten van de door Brussel verfoeide olieschaliesector zijn onzeker en westerse toeristen weten het, op zich interessante, gebied slechts mondjesmaat te vinden. Het gevolg: wegtrekkende jongeren en vergrijzing. De bevolkingskrimp bedroeg de laatste vijf jaar 5,3 procent, oftewel 7184 personen.
Kohtla-Järve, in de sovjet-tijd uit de grond gestampt om de naburige mijnen en chemische industrie van dienst te kunnen zijn, laat zien waartoe dit kan leiden. De stad heeft te kampen met een venijnig probleem: leegstand van appartementen. De gemeente is daarom voornemens om tien appartementencomplexen tegen de vlakte te gooien.
Mogelijk wordt het aantal te slopen sovjet-woonblokken wel naar beneden bijgesteld, vanwege (resterende) bewoners die niet willen vertrekken en gedonder met het management van het project. 'Maar we zetten door en zullen de leefbaarheid in onze stad verbeteren', laat een hoge gemeenteambtenaar desgevraagd weten.
Alleen heeft zich na 2022 een andere, extra complicerende factor aangediend, een waar de gemeente minder grip op heeft. Appartementen die formeel eigendom zijn van onderdanen van de Russische Federatie staan (ook) te verpauperen, omdat de eigenaren de grens niet meer kunnen oversteken en de rekeningen niet meer kunnen betalen. Een gevolg van het drastisch beperkte grensoverschrijdende betalingsverkeer. De verenigingen van eigenaren, die de rekeningen incasseren, hebben al beslag laten leggen op dergelijke appartementen en willen deze, zodra de rechter daarmee instemt, verkopen.
Dat zou vanaf maart, als een juridisch bijstandsverdrag met Rusland komt te vervallen, eenvoudiger moeten worden, licht de gemeenteambtenaar toe. Rest de vraag, of zich überhaupt potentiële kopers zullen melden.