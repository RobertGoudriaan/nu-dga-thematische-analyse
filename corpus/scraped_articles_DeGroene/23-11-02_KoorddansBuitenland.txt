Koorddans Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
'Zeer bezorgd', 'bedroefd', 'veroordeelt ten sterkste', 'in de meest krachtig mogelijke bewoordingen'... Binnen de kleine bubbel van mensen die de Brusselse politiek op de voet volgen, vormen de pogingen van de Europese Commissie om ook van zich te laten horen als er grote geopolitieke kwesties spelen, een geliefd onderwerp van spot.
Dat is niet helemaal eerlijk. 'Brussel' zou zich dolgraag manifesteren als geopolitieke grootmacht. Maar gehinderd door 27 lidstaten met uiteenlopende opvattingen over buitenlandpolitiek, komt de Commissie vaak niet verder dan het formuleren van krachteloze leuzen als er ergens mensenrechten worden geschonden of een oorlog uitbreekt. Hooguit steekt Europa de landen in de periferie van het continent financieel een hart onder de riem.
En zelfs dat wordt met argusogen gevolgd. Zo zijn de Europese subsidies voor voormalige Oostbloklanden - om desinformatie te bestrijden of corruptie aan te pakken - door Moskou consequent geframed als pogingen tot uitbreiding van 'de westerse invloedssfeer'. Ook hebben rechts-conservatieve politici al jaren kritiek op de Europese fondsen voor de Palestijnse gebieden, waar ook schoolboeken mee bekostigd worden die volgens critici bijdragen aan negatieve stereotypering van Israël.
Met de inval van Rusland in Oekraine ging er een knop om. Ditmaal werden de afkeurende bewoordingen zeer concreet aangevuld met harde economische sancties en miljarden euro's voor wapens voor het Oekraiense leger. Brussel liet de spierballen rollen en genoot er zichtbaar van. In de woorden van Commissie-voorzitter Ursula von der Leyen, tijdens haar jaarlijkse 'Staat van de Unie'-toespraak van afgelopen september: 'We hebben de geboorte van een geopolitieke Unie gezien.' Al binnen een maand werd de boreling op de proef gesteld en zakte Brussel door het ijs.
In de eerste dagen na het nieuws over de aanslag door Hamas schaarde Von der Leyen zich compromisloos aan Israëls zijde. Ze benadrukte meermaals en zonder kanttekeningen of context het recht van het land om zich te verdedigen. Ook werd de Israëlische vlag geprojecteerd op het omvangrijke gebouw van de Europese Commissie. Dat leidde al tot verontwaardiging aan Arabische zijde, waar er fijntjes aan herinnerd werd dat de Palestijnse vlag nooit op datzelfde Berlaymont verscheen, de Israëlische mensenrechtenschendingen ten spijt. Vervolgens gooide de Hongaarse eurocommissaris Olivér Várhelyi olie op het vuur door te verkondigen dat alle fondsen voor de Palestijnen opgeschort zouden worden.
Het blijft mistig of het ging om een misrekening of een eenmansactie. In ieder geval maakte de Europese Commissie in de dagen erop een U-bocht door juist de humanitaire fondsen voor Gaza te verhógen. En benadrukte Josep Borrell, de hoge vertegenwoordiger voor buitenlands beleid namens de Europese Commissie, op instigatie van de Europese lidstaten dat Israël zich aan het internationaal (oorlogs) recht dient te houden. Toen evenwel direct daarop Von der Leyen op eigen houtje een vrijwel kritiekloos bezoek bracht aan Tel Aviv, waren niet alleen de lidstaten geïrriteerd, maar klommen ook enkele honderden Europese ambtenaren in de pen om Von der Leyen eraan te herinneren dat ze het gemeenschappelijke standpunt dient te ventileren.
Kortom, op het moment dat uiterste behoedzaamheid geboden was, acteerde de Europese Unie als een olifant in een porseleinkast. En dit allemaal in dezelfde week dat aan de andere kant van de wereld de Hongaarse premier Viktor Orbán zich definitief losrukte uit het Europese pro-Oekraïne-kamp en zich al handjes schuddend met de Russische president Vladimir Poetin liet fotograferen.
Wat betekent dit nu, voor die geopolitieke zuigeling? De cynicus zal zeggen dat die ambities weer snel kunnen worden opgeborgen in de kelder van het Berlaymont, samen met andere mislukte pogingen van Brussel om méér te zijn dan een interne markt.
Maar misschien schuilt in die eeuwige koorddans van een Unie met 27 lidstaten ook juist de kracht. Want zijn mensenrechten en rechtsstatelijkheid, waarden die Europa sinds de Tweede Wereldoorlog koestert, niet óók zeer respectabele exportproducten? Wie weet is de wereld wel meer gebaat bij een slim getimede 'zeer bezorgd', wat goed gemikte humanitaire hulp hier en een coördinerende rol daar. En is een beetje stille diplomatie, in een tijdperk van schreeuwers, precies het soort geopolitiek waarmee de Europese Unie zich kan laten gelden.
Misschien schuilt in de stille diplomatie van de EU ook juist de kracht