De keizer en de Spelen Verkiezingen in Frankrijk

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
Ongeacht de uitslag van de Franse verkiezingen opent president Macron eind juli de Olympische Spelen van Parijs. De opknapbeurt die SaintDenis voor de Spelen kreeg, heeft de kiezers van dit arme departement niet kunnen overtuigen.
'De keizer is naakt,het ergste scenario is mogelijk. Eenheid! (...) De verdeeldheid van links en deécologisteswas voor de president de voedingsbodem voor een waanzinnige weddenschap, waardoor er op de avond van 7 juli kans is op een bruin kabinet. Een week voor de nationale feestdag op 14 juli kunnen de waarden van de republiek onder de voet worden gelopen, vermorzeld en blijvend geschonden.'
Aldus Michel Ribay in zijn alarmerende bericht opLe Blog de Saint-Denisdaags na de EU-verkiezingen waarbij Jordan Bardella, lijstaanvoerder van het extreem-rechtse
Rassemblement national, 31,5 procent van de stemmen haalde en regeringspartij Renaissance van president Emmanuel Macron met 14,6 procent niet verder kwam dan de helft. In 93 procent van de 34.935 Franse gemeenten won Rassemblement national. De president koos de vlucht naar voren. Nog diezelfde avond kondigde hij onder het motto 'beter de geschiedenis te schrijven dan deze te ondergaan' de ontbinding van het parlement aan.
Tot complete verrassing van zijn ministers. Ze hadden deze boodschap pas in oktober verwacht, tijdens de debatten over de begrotingsplannen die konden rekenen op een motie van wantrouwen van de oppositie. Maar de president had er na de Europese verkiezingsnederlaag genoeg van. Sinds zijn herverkiezing in 2022 had hij geen absolute meerderheid in het parlement en stuitte zijn beleid keer op keer op verzet in de Kamer. 'Ik heb uw boodschap, uw zorgen gehoord', verklaarde hij op ernstige toon. 'In het landsbelang' schreef hij nieuwe verkiezingen uit op een ongekend korte termijn van drie weken: 30 juni en de tweede ronde op 7 juli.
Michel Ribay, gepensioneerd grafisch ontwerper en écologiste, was van 2008 tot 2020 twaalf jaar locoburgemeester van Saint-Denis, een stad van 110.000 inwoners in het voormalige industriegebied even buiten de Boulevard Périphérique van Parijs. Bijna de helft van de inwoners leeft er onder de armoedegrens, de criminaliteit is hoog. Het winkelaanbod in de belangrijkste winkelstraat rue de la République varieert van Coiffure Afro-kappers, Moneygram, hel verlichte juwelierszaken die hoge kortingen bieden op hun blinkende goud tot helderziende maître Cheikh, 'zeer bekend om zijn bevredigende resultaten', die in staat is 'samen met u een oplossing te vinden voor al uw problemen'.
Ribay drinkt nog graag eennoisetteop een terrasje tegenover het gemeentehuis, zijn vroegere werkplek. Als kind wandelde hij hier al in de jaren vijftig aan de hand van zijn vader over de zondagse markt op het plein. 'Saint-Denis was toen nog een bloeiend arbeidersstadje in het industriegebied ten noorden van Parijs. Na de oliecrisis in 1973 en de verplaatsing van de industrie naar de lagelonenlanden raakte het in verval.' Hij gebaart naar de negentiende-eeuwse wijk achter ons. 'Dat was de buurt van de gegoede middenstand, nu worden de huizen opgekocht door Parijzenaars die hier in Saint-Denis nog een betaalbare woning vonden. De huizenprijzen stijgen, zeker nu Saint-Denis deze zomer het epicentrum wordt van de Olympische Spelen.'
Tot het aantreden in 2020 van de huidige socialistische burgemeester werkte Ribay samen met een burgemeester van de Parti communiste français, van oudsher soeverein in de arbeidersgemeente. In die hoedanigheid was hij betrokken bij verschillende projecten ter voorbereiding van de Spelen. Ribay richt zijn blik op de abstracte afbeelding op het fletse, levensgrote billboard van het gemeentehuis dat de diverse sporten van de Spelen symboliseert. 'De Spelen zeggen me niet zoveel, maar we hebben eindelijk de voorzieningen gekregen waar we jarenlang voor hebben gevochten.'
Saint-Denis beschikte al sindsde wereldkampioenschappen voetbal in 1998 over het Stade de France en is nu verrijkt met het Olympisch dorp, een megazwembad, een sportstadion, fietspaden en wandelwegen langs het canal de Saint-Denis en de Seine. Afgelopen week opende Macron het station Gare Pleyel, genoemd naar de fabrikant van de wereldberoemde concertvleugels die tot het faillissement in 2017 enige jaren in Saint-Denis werden gebouwd. Het station is onderdeel van de Grand Paris Express die met tweehonderd kilometer spoorlijn, 68 stations, rer-lijnen en zelfrijdende metrotreinen in de ontsluiting van de voorsteden zal voorzien. Ribay is trots op het daglicht doorlatende ontwerp van de Japanse architect Kengo Kuma dat als origami in de grond is gevouwen. Ook over de eivormige voetgangersbrug van de Franse architect Marc Mimram, die verschillende wijken van Saint-Denis met elkaar verbindt, is hij zeer tevreden. 'Beide projecten zijn het resultaat van een wedstrijd waarna voor deze ontwerpen is gekozen.'
Dat lukte niet met het Olympisch dorp aan de Seine-oever, op het terrein van de voormalige speelfilmstudio's, dat ruim veertienduizend sporters en hun begeleiders zal huisvesten. Van achter de hekken, waarvan de toegang wordt bewaakt door beveiligingsagenten, zien de appartementencomplexen tot tien etages hoog, met balkons en uitgevoerd in lichte, zonnige kleuren, er goed uit, erkent Ribay. 'Maar helaas ontbreekt hier een bijzondere architectuur waarvoor ik had geopteerd. De landelijke overheid heeft door de grote omvang van het project en de tijdsdruk ons stedelijk beleid overruled en twee projectontwikkelaars ingeschakeld om die eenvormige flats neer te zetten.'
Daar bleef het niet bij, tot Ribays spijt. 'De huidige burgemeester, Mathieu Hanotin, zegt een socialist te zijn maar voert alleen al met de gentrificatie van Saint-Denis geen navenant beleid. Na de Spelen zal het dorp worden omgebouwd tot een woon- en bedrijvencomplex met 2800 appartementen voor zesduizend bewoners en evenzoveel werknemers van de nieuwe ondernemingen. In het aanvankelijke plan zou veertig procent van de woningen worden gereserveerd voor sociale woningbouw. Onze socialistische burgemeester heeft dat percentage om financiële redenen afgeschaald naar 25. Het is prachtig voor al die mensen die zich geen appartement in Parijs kunnen veroorloven. Een gezin met twee kinderen kan straks voor vier ton een vierkamerappartement kopen van honderd vierkante meter. Zij zijn blij met het nieuwe station dat de stad dichterbij haalt en een auto overbodig maakt. Ook de oorspronkelijke bewoners zouden dolblij zijn geweest met een nu eindelijk snelle verbinding naar de stad. Maar er zijn nu al vijftienhonderd mensen uit het gebied verhuisd naar een van de nog verder weg gelegen voorsteden, waar geen metroverbinding is en sociale voorzieningen ontbreken. Ze zijn slechter af dan voorheen.'
Het tachtig etages hoge en zevenhonderd kamers tellende vier-sterrenhotel Pleyel past ook in het voortvarende gentrificatiebeleid, stelt Ribay. 'Het hotel is anders dan in het oorspronkelijke plan opgewaardeerd van drie naar vier sterren en daarmee gericht op het hogere échelon toeristen. Ze zullen via Gare Pleyel snel naar Parijs kunnen reizen, waar uiteraard meer te beleven valt. Het wordt dus een slaaphotel à la de slaapsteden. Het roept op z'n minst vragen op over het stedelijk beleid van het huidige college.'
Burgemeester Hanotin van de Parti socialiste zette al direct na zijn aantreden kwaad bloed, vervolgt Ribay. 'De subsidie aan de lokale krantLe journal de Saint-Denis,waarin kritische journalisten wethouders aanspraken op hun verantwoordelijkheden, werd ingetrokken. Het tweewekelijkseLe Blog de Saint-Deniswas ons antwoord. Het kost geen papier, de bijdragen komen van politiek geëngageerde mensen die lid zijn van een politieke partij of werkzaam in maatschappelijke organisaties. We schrijven over zaken waar de afdeling communicatie van de gemeente in haar tweewekelijkse magazine over zwijgt.'
Begin juni schreef Ribay over twaalf Roma-families die met het oog op de Spelen van een stuk grond werden verwijderd, terwijl het uitzettingsbevel door de rechtbank was uitgesteld tot 27 juli, een dag na de opening van de Spelen. 'De burgemeester had er geen ruchtbaarheid aan gegeven, niemand van de verantwoordelijken was zoals gewoonlijk bereid een verklaring te geven. Als de burgemeester niet communiceert, doen wij het.' Evengoed zijn de Roma-families niet teruggekeerd, moet Ribay tot zijn ergernis toegeven.
Het beleid van burgemeesterHanotin staat symbool voor het landelijke socialistische beleid, stelt Michel Ribay. 'Ook de socialisten, ook voormalig president François Hollande heeft met de individualisering en privatisering alle overheidsverantwoordelijkheid van zich afgeschoven en de linkse principes verraden. Nu werpt hij zich ongerust op als kandidaat voor het Nouveau Front populaire "tegen het extreem-rechtse Rassemblement national".'
Ribay was 'niet verrast' door de uitslag van de Europese verkiezingen op 9 juni in Frankrijk. 'De peilingen hadden al een score van meer dan dertig procent voor Rassemblement national voorspeld. Wat mij verontrustte, was het uitblijven van een reactie hierop van de kiezers in hun stemgedrag. Pas toen bleek dat extreem-rechts een overweldigende overwinning had behaald, kwamen de heftige reacties los.' Politiek links en de écologistes stonden 'met de rug tegen de muur', schreef Ribay in zijn blog van 10 juni. 'Eenheid op links met een programma voor een politiek alternatief is geen optie, maar noodzaak.'
Zijn noodkreet leek gehoord. President Macron had gerekend op een verdeeld links, uitgaande van de EU-verkiezingen toen het samenwerkingsverbond van de linkse partijen Nupes was opgebroken. Hij ging ervan uit dat zijn partij Renaissance met de middenpartijen net als in 2020 de tweede kiesronde zou gaan halen, waarna Rassemblement national van het duo Bardella-Le Pen opnieuw door 'weldenkend' Frankrijk zou worden weggestemd. De president verloor echter de steun van Éric Ciotti, leider van de conservatief-rechtse Republikeinen, die zich met zijn toch al zieltogende partij aansloot bij Bardella. De president had fout gegokt.
Na de EU-uitslag en de inderhaast uitgeschreven verkiezingen slaagde politiek links er binnen vier dagen in, ondanks de onderlinge programmaverschillen en de vele open eindes waaronder immigratie, de krachten te bundelen in het Nouveau Front populaire. Het linkse blok zal net als tijdens de verkiezingen van 2022 in ieder kiesdistrict met één gezamenlijke kandidaat naar voren komen om samen extreem-rechts uit te schakelen. Het nieuwe 'Front' verwijst naar het Front populaire, de historische coalitie van de socialist Léon Blum, die in 1936 ondanks grote onderlinge tegenstellingen de steun kreeg van de communisten en een linkse regering wist te vormen tegen extreem-rechts.
De oproep tot een landelijke demonstratie op 15 juni tegen extreem-rechts in aanloop naar de verkiezingen moest het Nouveau Front populaire de nodige steun geven. Vanaf de Place de la République, traditioneel verzamelpunt voor protestdemonstraties in Parijs, riepen die zaterdagmiddag tienduizenden demonstranten leuzen tegen extreem-rechts en klonken er linkse strijdliederen:'On est là!'De verzamelde linkse vakbonden, studentenfederaties, juristenorganisaties, Groenen, SOS Racisme, de grote ngo's waaronder Oxfam, pro-Palestijnse bewegingen en hele gezinnen liepen onder het toeziend oog van de breed opgetrommelde politiemacht vreedzaam naar de Place de la Bastille.'Allez les rouges!'stond er op de spandoeken en zelfgemaakte borden, en: 'We brengen Rassemblement national terug naar de grens!' 'Wilt u belasting op de superwinsten? Links stemde vóór, Rassemblement national tegen!' De studentenafdeling van de vakbond Solidaires riep luidkeels: 'Het is aan wie, aan wie, aan wie? Aan ons, aan ons, aan ons!'
Niel (24), student geschiedenis, vreest zijn generatiegenoten, waarvan de helft niet heeft gestemd tijdens de EU-verkiezingen van 9 juni en de andere helft merendeels extreem-rechts aanhangt. 'Ze zien niet dat Rassemblement national met de uitbreiding van de politiemacht voor onze zogenaamde veiligheid onze vrijheid van meningsuiting zal inperken. Aanverwante demonstratieverboden zullen de vakbonden monddood maken.' Zijn achternaam geeft Niel niet: 'Ik ben aan het solliciteren.'
Geneeskundestudent Tristan Quinet (30) hoopt dat de jeugd deze keer wel gaat stemmen. 'Ze zien het gevaar niet. De strenge immigratieplannen zetten aan tot angst en haat. We zullen illegalen niet langer medische hulp bieden en dat gaat lijnrecht in tegen mijn beroepsethiek en de eed die ik zal zweren. Vandaag houdt Bardella niet van buitenlanders, morgen niet van homo's.'
Assan Lakehoul (26) draagt een vlag van de Jeunes Écologistes, ook hij ziet het succes van Jordan Bardella bij de jongeren met lede ogen aan. 'Hij belooft gouden bergen, maar zijn partij stemde in het parlement tegen de verhoging van het minimumloon en tegen de bouw van meer sociale huurwoningen. Zijn gladde TikTok-praatjes slaan aan bij de jongeren en blijken effectief. Wij moeten dat ook doen, het geeft een beter en sneller resultaat dan een demonstratie.'
Volgens de officiële cijfers liepen er op 15 juni 75.000 mensen mee in de demonstratie, officieus waren het er volgens de organisatoren 250.000.
Of die aantallen opwegen tegen de anderhalf miljoen volgers die bijna dagelijks worden bediend door Bardella is de vraag.
In de euforie van Bardella's Europese verkiezingsoverwinning maakte Marine Le Pen hem tot lijstaanvoerder van de aanstaande landelijke verkiezingen. Bardella, lang, blond, gespierd postuur, dankte zijn EU-uitslag mede aan zijn TikTok-filmpjes met inmiddels 1,7 miljoen volgers en 37,4 miljoen likes. Bijna dagelijks roept hij in wit, open overhemd dan wel in donker kostuum, zijn jonge, gladgeschoren gezicht groot in beeld, zijn kijkers vriendelijk doch dringend op om op hem te gaan stemmen en niet op Macron. Macron heeft echter ondanks de slechte EU-verkiezingsuitslag met 4,5 miljoen volgers en 35,1 miljoen likes nog altijd beduidend meer aanhangers. Maar de president post minder frequent dan zijn concurrenten en zijn filmclips zijn van een andere orde. Na de beelden van zijn ontmoeting met de veteranen van D-Day op 6 juni, en die van zijn aankondiging van de ontbinding van het parlement op 9 juni, verhief Macron zich boven de partijen en post hij geen filmpjes meer met zichzelf in het centrum van het politieke debat.
TikTok werkt; volgers krijgen door het algoritme automatisch meer boodschappen van dezelfde politieke kleur binnen. Dat geldt voor de aanhangers van Bardella, Macron en dus ook voor de radicaal-linkse boodschappen van Jean-Luc Mélenchon van La France insoumise die weliswaar minder volgers heeft dan de president, maar Bardella voor blijft met 2,4 volgers. Mélenchon neemt anders dan Macron en Bardella een voortdurend fel aanvallende dan wel woedend defensieve houding aan. De kritiek op zijn weigering om Hamas na de aanval van 7 oktober als terreurorganisatie te bestempelen, werpt hij ver van zich af. Evenals de beschuldiging van antisemitisme, mede door zijn opmerking over de joodse Kamervoorzitster, die na 7 oktober op bezoek bij Netanyahu zou zijn geweest om 'de slachtpartij aan te moedigen'. Mélenchon werpt een schaduw over het Nouveau Front populaire en schrikt kiezers, ondanks gematigder partijen als de Parti socialiste, terug. Nazi-jager Serge Klarsfeld heeft al publiekelijk aangekondigd niet op het Nouveau Front populaire te stemmen als het tijdens een tweede ronde tot een treffen tussen links en extreem-rechts komt.
Naast het gemeentehuis vanSaint-Denis werkt op de enorme zandvlakte van Place Jean Jaurès een vijftal mannen onder aanvoering van een opzichter die zich voorstelt als Ibrahim Diagana. 'Eerst nadenken dan doen!' is zijn commentaar op een werknemer die onhandig bezig is met het scheppen van puin. Diagana springt zelf het gat in en begint onder het toeziend oog van de man met rastamuts energiek te scheppen. 'Dit plein moet voor aanvang van de Spelen op 26 juli zijn betegeld', zegt hij als hij het gat uitklimt. 'We gaan het niet halen', zegt hij even later zonder oranje veiligheidsjack, in een crèmekleurig shirt waarin een Ray-Ban-zonnebril is gestoken, op het terras van een naburige pizzeria. 'Het valt niet mee, de jonge generatie arbeiders heeft weinig discipline en nauwelijks een opleiding genoten.'
Zelf kreeg Diagana (50) tijdens zijn opleiding in Ivoorkust ook andere vakken: 'Er werd gesproken over de grote filosofen, de mensen die hebben gevochten voor gelijkheid, broederschap en sociale rechtvaardigheid.' Zijn overgrootvader vocht tijdens de Eerste Wereldoorlog tegen de Duitsers in het Sommegebied, zijn grootvader werd tijdens de Tweede Wereldoorlog gerekruteerd voor het Afrikaanse leger van De Gaulle. 'Het was normaal, we waren Fransen, je vocht voor je vaderland. In die geest ben ik opgevoed.'
Ibrahim Diagana besloot twintig jaar geleden, tijdens de burgeroorlog in Ivoorkust, naar Frankrijk te vertrekken, en kreeg politiek asiel. Hij kwam terecht in Saint-Denis en werkte zich via avondopleidingen op tot de leidinggevende functie die hij nu heeft. Samen met zijn vrouw, werkzaam in de zorg, verdient hij een bovenmodaal inkomen. Toen zijn twee kinderen naar de lagere school moesten, besloten ze te verhuizen naar een huurappartement in Parijs, vertelt hij bijna verontschuldigend: 'Het is niet goed voor een kind om in een criminele omgeving op te groeien. Ze gaan om diezelfde reden nu naar een particuliere school. Ik betaal liever iets meer, dan weet ik dat het goed gaat. Zonder diploma's kom je nergens.' Als Diagana iets mankeert, gaat hij naar een particulier ziekenhuis. 'Dan krijg ik de juiste zorg.'
Tegen de muur van het gemeentehuis hangt een enorme poster van de lokale rugbyspeler Demba Bamba samen met een wit en een zwart kind, vergezeld van de tekst: 'In Saint-Denis leiden we de atleten van morgen op'. Diagana kijkt me licht spottend aan. 'Als je wil slagen als zoon van een immigrant moet je dus achter een bal aanhollen. Waarom zie ik nooit posters waarop wiskunde, de ruimtevaart of filosofie worden aangeprezen? Ik wil dat mijn kinderen arts kunnen worden, of een intellectueel beroep kiezen.' Ze zijn natuurlijk vrij in hun keuze, vindt hij. 'Maar ze moeten er wel goed in worden. Het gaat niet om het geld, het gaat erom dat je een spoor achterlaat in het leven.' >
'Van de gekke' noemt Diagana het uitschrijven van nieuwe verkiezingen. 'Het Franse volk, een groot deel van de nieuwe generatie, is niet goed geschoold en zal voor extreem-rechts kiezen. Er is geen debat, de helft van de Fransen stemt niet.' Hij ergerde zich aan stervoetballer Mbappé die opriep om op 30 juni niet op 'de extremen' te gaan stemmen. 'Zijn ploeggenoot Thuram was iets dapperder en raadde aan om niet op extreem-rechts te stemmen. Vroeger luisterden we naar intellectuelen die een advies gaven met argumenten.' Hij schudt zijn hoofd. 'Je krijgt de leiders die je verdient. Dat is het stadium waarin we zijn aangeland.'
In Saint-Denis bleef tijdens de EU-verkiezingen ruim zestig procent van de kiezers thuis. De overige veertig procent van het voormalige arbeidersstadje stemde voor de helft op het radicaal-linkse La France insoumise, twaalf procent van de stemmen ging naar de socialist Raphaël Glucksmann, op de voet gevolgd door Jordan Bardella van Rassemblement national met elf procent. Ibrahim Diagana begrijpt de score van elf procent voor Bardella, die zelf in de buurt van Saint-Denis is opgegroeid. 'Veiligheid is hier een reëel probleem. Dat wordt niet benoemd en aangepakt. In plaats van de buitenlanders als zondebok aan te wijzen, zouden ze naar de oorzaken moeten kijken en een oplossing moeten vinden voor het werkelijke probleem. Armoede, gebrek aan maatschappelijke zorg en de criminaliteit spelen een grote rol bij hun keuze. De salarissen zijn te laag, mijn arbeiders verdienen niet meer dan zestienhonderd euro netto per maand, het minimumloon is veertienhonderd euro. Daar kun je bijna niet van rondkomen.'
Politiek links heeft er de afgelopen decennia weinig van gemaakt, vervolgt hij. 'Ook Macron komt oorspronkelijk van links. Vanaf het begin van zijn eerste presidentstermijn in 2017 heeft hij de weg geopend voor Rassemblement national. De afschaffing van de belasting op kapitaal is tegenover de laagste inkomensgroepen schaamteloos, het politiegeweld, de strenge immigratiewet, het korten op de werkloosheidsverzekering, de verhoging van de pensioenleeftijd. Dit alles heeft kwaad bloed gezet, mede omdat het zo bruut is gebracht. De mensen moeten begrijpen dat we langer leven en dus langer moeten en kunnen werken. Dat moet je duidelijk kunnen maken zonder dat iedereen onmiddellijk in opstand komt. Het verzet is het resultaat van woede die al lang geleden is ontstaan. Sociale gerechtigheid bestaat niet meer.'
Diagana vindt het 'prima' om de immigratie te reguleren, zegt hij. 'Maar in werkelijkheid gaat het puur om het buitensluiten van zwarte Afrikanen. Men begrijpt niet dat een stem tegen de immigratie de economie tot stilstand zal brengen.' Het Nouveau Front populaire doet beloften die ze evenmin kan waarmaken. Toch zal Diagana links gaan stemmen. 'Ik weet dat er mensen tussen zitten met eerlijke ideeën en opvattingen.' Hij is somber over de toekomst. 'Er is in Frankrijk een tweedeling ontstaan. De rijken worden met belastingverlichting gespaard, het zijn de armsten die blijven betalen. Er heerst woede en dat kan eindigen in een burgeroorlog.'
Ook voormalig locoburgemeesteren écologiste Michel Ribay zal ondanks zijn forse kritiek op de socialisten toch op het Nouveau Front populaire stemmen. Een overwinning van Rassemblement national noemt hij alleen al wat betreft de klimaatscepsis 'catastrofaal' voor de groene transitie. 'Dat zie je terug in hun steun aan de grote, klassieke agrobedrijven met hun overmatige pesticidegebruik.'
De aanpassing van het partijprogramma ten aanzien van immigranten die werken en belasting betalen is een 'list om meer gematigde kiezers te trekken', vindt Ribay. 'Rassemblement national houdt het predicaat "nationaal". Het referendum over een nationaal voorkeursbeleid voor werk en huisvesting is uitgesteld tot de partij het presidentSchap in handen krijgt. En wat ze ook mogen beweren ten gunste van de laagste inkomens, ze hebben deze groep in het verleden nooit verdedigd. Ze stemden in het parlement tegen de verhoging van het minimumloon, tegen de indexering van de lonen en pensioenen. Ze beloofden de btw op de eerste levensbehoeften te schrappen, dat is met de overwinning in zicht uitgesteld tot de herfst. Net als het terugdraaien van de verhoging van de pensioenleeftijd. Maar dat is natuurlijk de schuld van het financiële wanbeleid van Macron.' Hij kijkt me triomfantelijk aan en komt op stoom. 'Bardella moet natuurlijk wel iets doen en dat wordt de btw-verlaging op energie- en brandstofprijzen.'
De lening van een Russische bank aan Marine Le Pen voor haar verkiezingscampagne in 2022 en haar ontmoetingen met president Poetin blijven op z'n minst 'verdacht', vervolgt Ribay. 'Ze kan de agressor in de oorlog met Oekraïne natuurlijk niet steunen en ook het lidmaatschap van de Navo wordt niet langer afgezworen, maar de ideologische verwantschap bestaat.'
Bij zijn aantreden in 2017 betoogde Macron met zijn 'tegelijkertijd'-beleid alle partijen te willen samenbrengen, de scheiding tussen links en rechts zou voorbij zijn. 'Het gaf hoop', besluit Ribay als hij opstaat om naar zijn virtuele redactievergadering te gaan. 'In werkelijkheid is de scheiding tussen links en rechts alleen maar groter geworden.'
De pokerspeler van het Élysée, zoals president Macron in de Franse pers inmiddels wordt genoemd, is wel degelijk geschrokken van de breed gedragen kritiek op zijn plotselinge besluit het parlement te ontbinden. Enkele ministers hebben al verklaard niet mee te zullen gaan met wat nu al de ondergang van de Titanic wordt genoemd. Ze zullen niet terugkeren na de verkiezingen. Andere ministers mijden zijn naam in de inderhaast opgestarte verkiezingscampagne. De man die bij aanvang van zijn eerste termijn in 2017 als een Jupiter boven de partijen wilde staan, lijkt nu van zijn goddelijke troon gevallen.
In een poging het tij te keren ging de president op 23 juni op zijn manier door het stof met een brief aan zijn volk die via de media werd verspreid. Als vanouds richtte hij zich tot de rechtse én de linkse kiezer. Hij beloofde in het kader van de veiligheid 'hardere en strengere acties' alsook sociale gerechtigheid en hij betreurde de vertrouwensbreuk tussen de Franse burger en zijn leiders. Tot slot verklaarde hij dat hij in elk geval, ongeacht de verkiezingsuitslag, zijn ambtsperiode die in 2027 afloopt, zou afmaken. Met andere woorden: hij blijft de president tijdens de Olympische Spelen.
Dat betekent eencohabitationwaarbij de macht verdeeld wordt tussen de president en een premier van een andere politieke kleur die de verkiezingen heeft gewonnen. Het is eerder voorgekomen, in 1986 onder de socialistische president François Mitterrand en de Republikein Jacques Chirac en voor het laatst in 1997, toen president Chirac op zijn beurt moest regeren met de socialist Lionel Jospin. De premier vormt volgens de grondwet de regering en bepaalt het binnenlands en economisch beleid. De president voert het buitenlandbeleid en heeft vetorecht.
Maar Macron geeft zich niet zomaar gewonnen. Twee dagen na zijn brief aan het volk volgde een boodschap in fermere toon. Waar bouwopzichter Ibrahim Diagana het woord burgeroorlog in de mond nam om zijn angst aan te geven, gebruikte de politiek verzwakte president ook het B-woord. Een burgeroorlog zou het gevolg kunnen zijn, dreigde hij, van een stem op extreemrechts of extreem-links, zoals hij het Nouveau Front populaire voor het gemak aanduidde.
Patrick Zachmann / Magnum Photos / ANP | De arbeidersmoestuinen Les Vertus werden gedeelteljk verwoest voor de bouw van het Olympisch zwembad. Saint-Denis, februari