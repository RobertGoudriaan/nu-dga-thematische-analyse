Koningin van de dik belegde metafoor Profiel Taylor Swift

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
De liedjes van Taylor Swift zijn niet alleen onderwerp van gesprek onder fans, maar ook het terrein van een politieke strijd. Welke rol zal de megaster spelen in de aankomende presidentsverkiezingen?
Let op.Het nieuwste album van Taylor Swift heetThe Tortured Poets Departmenten het komt uit op 19 april 2024. Wat was er eerder op 19 april? In 2023: Swift dineerde met het beroemde stel Ryan Reynolds en Blake Lively, een dag waarop scherpe volgers opmerkten dat al Swifts vrienden op Instagram haar Engelse ex Joe Alwyn ontvolgden.
En op 19 april 1775: het begin van de Amerikaanse Revolutie, die leidde tot de onafhankelijkheid van Groot Brittannië. Toeval?
Vast niet. Het bewijs stapelt zich op, want de titels van de liedjes op het album zijn bekend.So Long London -oftewel vaarwel aan de plek waar Swift en Alwyn zich tijdens corona terugtrokken. En:Fresh Out the Slammer- er is een nummer op het albumReputationuit 2017, waarop ze zingt dat haar nieuwe geliefde (Joe dus) haar gevangenisbewaker is, de Burton'to this Taylor'.Nu is ze eindelijk de cel uit. Ook:Florida!!!- de eerste keer dat Swift optrad nadat bekend werd dat zij en Alwyn uit elkaar waren, was in Tampa, Florida. In tranen zong ze haar oude liefdesliedjes. Ze verving tijdens dat optredenInvisible String,een nummer waarop ze bezingt hoe haar hele leven heeft geleid tot de ontmoeting met Alwyn, voor het veel melancholiekereThe One: 'It would have been fun/ if you could have been the one'.
Opvallend zijn ook de promotiekleuren vanThe Tortured Poets Department (TTPD). Reputationis het eerste album waarop ze over haar nieuwe liefde zingt en de foto's op dat album zijn zwart met witte accenten. Op het nummerDaylightvan het albumLover(2019) zingt ze dat ze ooit geloofde dat de liefde zwart-wit kon zijn, maar in plaats daarvan is die goudkleurig. En nu, na de relatie, brengt ze een nieuwe plaat uit die de eerste spiegelt. De foto's, van Swift met de handen in het lange haar, slap liggend op bed, een vuist tegen het gekwelde voorhoofd, zijn wit met zwarte accenten.
Vergezocht misschien, en het gaat nog dieper, maar laten we het voor nu bij een laatste aanwijzing houden. Het eerste nummer op het album heetFortnight,een woord dat graag door Engelsen wordt gebruikt, door Amerikanen zelden. Swifts vorige albumMidnightstelde in eerste instantie dertien tracks (ook weer niet toevallig: dertien is Swifts lievelingsgetal). Over dat album wordt gezegd dat het een soort crypto-break-upalbum is - uitgebracht voordat het officieel uit was, maar met onderliggend verpletterend liefdesverdriet dat door de meeste fans naderhand pas echt als zodanig werd geïnterpreteerd. Het ultieme afscheidsliedYou're Losing Mekwam veel later uit, als bonustrack met hartverscheurende bridge, toen de break-up al bekend was.
Eenfortnightbetekent twee weken, dus veertien nachten. En zo zalTTPD(een variatie, schijnt het, op de appgroep 'The Tortured Man Club' waar Alwyn deel van was) de veertiende nacht zijn na dertien slapelozemidnights. De hardcore swifties zijn eruit. Dit wordt het slotakkoord van een zes en een halfjaar durende relatie.
Hogere interpretatiekunde,swifties zijn er dol op. Als het nieuwe album eenmaal uit is, zal elk nummer op zinsniveau worden ontleed. Toen Swift vorig jaar haar album1989opnieuw lanceerde, werkte ze samen met Google om fans naar de titels van de nieuwe bonustracks te laten gissen. Werd een puzzel vol hints op het platform vaak genoeg opgelost, dan verschenen er letters om de nieuwe titels mee te spellen. Binnen 24 uur waren er 33 miljoen puzzels klaar en maakte Swift de lijst bekend.
Taylor Alison Swift (geboren in 1989) zette haar eerste muzikale stappen als countryzangeres in Nashville, werd beroemd als popartiest en heeft inmiddels een eredoctoraat in de schone kunsten van New York University. Ze won veertien Grammy Awards voor haar muziek, waaronder vier voor Album van het Jaar - de meeste ooit gewonnen door één artiest. Ze heeft ook een Emmy en veertig American Music Awards, wederom de meeste die één persoon ooit wist te verzamelen. Het muziekbladRolling Stonerekent haar tot de honderd beste songwriters ooit, als jongste op de lijst. Nooit haalde een tournee meer geld op dan Swifts Eras Tour, waarmee ze het afgelopen jaar door de Verenigde Staten trok, en dit jaar de wereld rond. Op Spotify en Apple Music is ze wereldwijd de meest beluisterde vrouw. In 2019 werd ze door de American Music Awards uitgeroepen tot Artist of the Decade.
Dit slechts om een beeld te schetsen van Swifts immense succes - deze opsomming zou nog pagina's door kunnen gaan. In 2023 verkoosTimehaar als Persoon van het Jaar.
Wereldberoemd is Swift al bijna twee decennia, maar de
afgelopen anderhalf jaar speelde ze zichzelf meer dan ooit in de kijker door de massale tournee waarin ze haar volledige muziekgeschiedenis viert (elke 'era' refereert aan een album als tijdperk in haar leven en oeuvre), maar ook door de vertrouwde combinatie van nieuwe albums en pieken en dalen in haar persoonlijke leven. Ze brachtMidnightsuit en nam twee oude albums opnieuw op. Het ging uit met Alwyn, ze had kort iets met de controversiële zanger Matty Healy en daarna begon ze een relatie met de American football-speler Travis Kelce, die ze tijdens zijn wedstrijden zo publiekelijk aanmoedigde dat ze volgens boze, vooral mannelijke footballfans de aandacht te veel van het spelletje afleidde. Uit het niets werd X overspoeld met AI-wraakporno van haar en er waren complottheorieën die suggereerden dat de uiteindelijke Super Bowl-winst van het team van Kelce doorgestoken kaart was - afgedwongen vanwege de media-aandacht die Swifts bezoekjes opleveren.
Gedurende dit alles bleef ze optreden, soms huilend van het liefdesverdriet, soms smoorverliefd, steeds nauw in contact met haar fans.
Swift proberen te begrijpen is een heerlijk spel. De koningin van de dik belegde metafoor moedigt haar fans expliciet aan om te proberen haar gecodeerde berichten te ontrafelen. De hints zitten niet alleen in songteksten maar ook in videoclips, interviews en berichten op sociale media. Het zorgt ervoor dat fans bijna constant met haar bezig zijn, maar het interpretatiespektakel kan ook gevaarlijk worden voor iemand die zo bekend is als zij - zowel in politieke zin als voor haar persoonlijke leven. Swift werd de afgelopen jaren met verschillende complottheorieen in verband gebracht. Exen van haar worden met regelmaat bedreigd en het komende verkiezingsjaar wordt van haar verwacht dat ze haar invloed gebruikt om Amerikanen ervan te overtuigen niet op Donald Trump te stemmen. Doet ze dat niet, dan loopt ze kans dat zijn eventuele winst haar persoonlijk wordt aangerekend.
'Vrouwelijke kunstenaars moetenzichzelf  zo veel vaker opnieuw uitvinden dan mannelijke kunstenaars, anders zit je zonder werk', zegt Swift inMiss Americana,een documentaire over haar uit 2020. 'Beleef een verhaal dat we interessant genoeg vinden om ons te vermaken, maar niet zo gek dat het ons ongemakkelijk maakt.'
In de wereld van Taylor Swift betekent het begin van een nieuw tijdperk de release van nieuwe kunst. Dat blijft niet bij een album en wat videoclips, misschien een nieuw kapsel en wat persoonlijke ontwikkelingen; het gaat om een nieuw hoofdstuk in haar leven. Er komen pagina's bij van een gecureerde, publieke versie van haar persoonlijke verhaal, die aansluiten op dat wat er al was. Ze introduceert nieuwe esthetiek die vanwege haar enorme populariteit ook de koers van de westerse (pop)cultuur verandert. Ze speelt het paradoxaal genoeg klaar om zowel te fungeren als leeg canvas waarop zowat alles te projecteren valt als om live een extreem gedetailleerd autobiografisch verslag van haar leven te produceren.
Haar populariteit wordt door psycholoog Alexandra Gold inThe Harvard Gazettegeduid aan de hand van vier pijlers. De eerste, meest logische gaat terug naar Swifts beginjaren en haar status als girl-next-door: je beste vriendin of misschien je grote zus. Ze was braaf, in sketches rapt ze dat ze nooit naar feestjes gaat en in plaats daarvan op vrijdagavond thuis koekjes zit te bakken.
Er is iets aan Swift dat zo algemeen is dat veel jonge vrouwen het aan hun eigen identiteit kunnen koppelen, en dat zorgt voor herkenbaarheid. Gold: 'Ook al zijn er aspecten van haar die misschien niet zo herkenbaar zijn - ze is een beroemdheid en leeft een heel ander leven dan haar fans - waar ze over zingt - de lyrische inhoud en de emoties die aan de lyrische inhoud ten grondslag liggen - is erg herkenbaar voor veel mensen.'
Nostalgie is het inmiddels ook. Millennials zijn met Swift opgegroeid terwijl ze zong over schoolfeesten, hoe leuk het is om 22 te worden, het verliezen van je goede reputatie, voor het eerst samenwonen met je vriend en de kerstlichtjes zo lang mogen laten hangen als je zelf wil.
Mede vanwege het brave, maar later ook in combinatie met haar feministische standpunten en een randje brutaliteit geldt Swift als een rolmodel. In 2014 speechte ze, doorBillboarduitgeroepen tot Vrouw van het Jaar: 'Op dit moment zit een toekomstige Vrouw van het Jaar waarschijnlijk ergens op pianoles of in een meisjeskoor.' Vijf jaar later bedankte popzangeres Billie Eilish Swift. Inmiddels mocht ze zelf die prijs in ontvangst nemen, maar toen ze Swift hoorde speechen was ze elf jaar oud. 'Ik zat in een koor en leerde pianospelen. Je hebt voor me gezorgd, dus bedankt.'
Ten slotte is er de fangemeenschap, die Swift op elke mogelijke manier aan zich bindt. Sinds The Eras Tour maken fans vriendschapsarmbandjes, vaak met obscure referenties aan songteksten of interviewfragmenten, grappige dingen die ze weleens heeft gezegd. Die armbandjes worden tijdens concerten uitgewisseld. 'Mensen vormen hun identiteit vaak niet alleen rond relaties met een beroemdheid, maar ook met andere fans', aldus Gold. De gemeenschap is groter dan zijzelf.
Hoe verder de carrière van Swift vordert, des te complexer worden haar songteksten. OpFolkloreuit 2020 laat ze verschillende nummers met elkaar communiceren als deel van een groter verhaal. Op dat album en het erop volgendeEvermoreschrijft Swift over meer dan alleen het hyperpersoonlijke. Dat moet ook wel om herkenbaar te blijven, want op dat moment is ze al zo lang zo beroemd dat haar leven in niets meer lijkt op dat van een normale dertiger.
Inmiddels lezen fans ook in nieuw uitgebrachte muziek weer verwijzingen naar oude liedjes, verwantschappen in melodie, aanvullingen op de zeer specifieke kennis die ze al over Swifts leven hebben. Volgens Gold is haar geheel aan songteksten alleen al qua woordaantal ongeëvenaard, behalve wellicht door iemand als Bob Dylan.
Maar wat nou als in dat universumniet alleen Swift woont, maar ook andere beroemdheden met wie ze een appeltje te schillen heeft?
Op het internet circuleren momenteel memes van een angstige Joe Alwyn, verdwaald in een bos, met half verscholen achter een boom het albumTTPDals een monster dat hem komt verslinden. 'Dacht je dat je veilig was naMidnights?'schrijven haar fans. Bij de release van een van haar albums vergeleek Swift de jacht van roddelblogs op de mannen achter haar liedjes met een vaderschapstest, 'alsof de inspiratie voor muziek net zo eenvoudig en basaal is'.
Het mag kort door de bocht zijn, maar geen van Swifts exen is echt veilig, blijkt ook uit een clipje uit het begin van haar carrière, waarin ze bij een talkshow vertelt over een man die haar slecht behandelde en haar vervolgens waarschuwde dat ze daar maar beter niet over kon schrijven. Natuurlijk deed ze dat wel, vertelt ze lachend. Swift herinnert zich alles, herkauwt details en creëert een universum vol hele en halve hints.
Nu Swift haar eerste zes platen vanwege een juridisch geschil opnieuw opneemt, lopen verleden en toekomst door elkaar als een collage van oude en nieuwe dagboekfragmenten. Niet alleen volgen we haar proces van zelfverwezenlijking, de opgroeiende Swift die van Nashville naar New York naar Londen verhuist, nieuwe mensen leert kennen, die de wereld groter en het leven serieuzer ziet worden, maar we worden ook steeds herinnerd aan de jongere versies van haar, en met nieuwe bonustracks op de nieuw opgenomen platen vult ze met een simpelby the wayonaffe verhalen steeds verder aan.
Neem1989,een synthpopplaat die ze opnam rond het moment dat de publieke perceptie van haar begon te kantelen. Niet langer was ze een onschuldig countrymeisje, een girl-next-door. Met haar faam groeide ook haar beruchtheid en nu was ze plots een slet die willekeurig welke beroemde man wilde daten maar nooit iemand kon vasthouden.
Haar vriendinnen waren beroemd of topmodel of allebei, ze ging uit in New York. Het was aan en uit gegaan met zanger Harry Styles, die met strakke witte T-shirts en dromerige ogen zoals James Dean, en snippers van die relatie hoor je terug in een paar van haar nummers. Niks nieuws onder de zon, zou je zeggen. De meeste songwriters putten uit hun eigen leven.
In afwachting van de heropname van1989speculeerden swifties over de bonustracks. Misschien zouden Swift en Styles wel samen iets opnemen. Er verscheen zelfs een door fans geproduceerde AI-versie vanStyle,het meest expliciete nummer over die relatie, waarop een nep-Harry Styles meezingt. De twee gingen tenslotte redelijk vriendschappelijk uit elkaar? Fout gedacht. Meteen na het verschijnen van de nieuwe versie begon het online te zoemen. Swift bood met haar aanvullende nummers negen jaar later een inkijkje in het zure einde van hun tien maanden samen. Haar leger fans deed precies wat ze wel vaker doen: Styles genadeloos aanvallen.
Hoe hevig die aanvallen kunnen uitpakken blijkt vooral uit de heropname vanRed,een album dat oorspronkelijk in 2012 verscheen. De centrale relatie die ze daarop bezingt, is een drie maanden durendeflingmet de negen jaar oudere acteur Jake Gyllenhaal. Zij moest nog 21 worden, hij brak haar hart en voegde eraan toe dat het misschien anders was gelopen als ze ouder was geweest - om vervolgens, naar goed Hollywood-gebruik, net zulke jonge vrouwen te blijven daten.
Swift schreef er destijds een van haar meest geliefde nummers over,All Too Well,waarover ze tijdens een interview losjes liet vallen dat ze het flink had moeten inkorten. Haar originele versie telde ruim tien minuten. Dat fragmentje liet de fans niet los, nooit niet, ze bleven haar ermee bestoken.
Dus Swift ging overstag. In de heropname is de lange versie opgenomen, haar magnum opus. Tien hartverscheurende minuten aan verdriet om de acteur, over de sjaal die Swift bij zijn zus thuis liet liggen en die hij vast nog heeft, over hoe ze door de keuken dansten, hoe hij niet kwam opdagen op haar 21ste verjaardag. Gyllenhaal werd na het verschijnen van dat album online bestookt. Hij sloot tijdelijk decommentsop zijn Instagram en vroeg Swift verantwoordelijkheid te nemen voor het cyberpesten door haar fans.
Swift is duidelijk. Het is haar leven, zij mag erover schrijven wat ze wil. 'Sorry', zegt Taylor Swift tegen het einde vanMiss Americana,als ze net een feministisch standpunt heeft verdedigd. Vervolgens is ze boos op zichzelf omdat ze sorry heeft gezegd. 'Sorry', zegt ze nog eens. 'Was ik luid? In mijn huis? Dat ik heb gekocht van mijn eigen geld dat ik verdiende aan de liedjes die ik zelf schreef over mijn eigen leven?'
Hoe groot de wereld van Tayloren haar fans ook is, ze maakt uiteindelijk deel uit van een groter universum - dat van de politiek. De manier waarop zij met haar publiek omgaat, in een continu spel van interpretatie, valt samen met de manier waarop een bredere cultuuroorlog voornamelijk online wordt uitgevochten. Niet alleen swifties communiceren in codetaal, deze praktijk is ook populair op extreemrechtse fora, onder leden van de lhbtq+-gemeenschap, eigenlijk bij iedereen die zich wil uitlaten op een manier die niet openlijk politiek is.
Laat de naam Taylor Swift vallen en je gaat viraal. In opiniestukken wordt ze wel heel losjes gekoppeld aan klimaatverandering, kapitalisme, massahysterie en collectief maatschappelijk escapisme in tijden van wereldwijde crises. Kleine bedrijven verbinden hun waar (cupcakes, trouwjurken, cocktails) aan verschillende era's. Dat kan omdat Swift zo algemeen is, iemand op wie makkelijk van alles te projecteren is. En de oververhitte politieke tijden in combinatie met een beroemdheid die populairder is dan beide veronderstelde Amerikaanse presidentskandidaten, zorgt ervoor dat elk microsignaal van Swift momenteel door willekeurig welke groep gebruikt wordt om haar voor hun ideologische karretje te spannen.
Er kleeft soms iets ongemakkelijks aan de oude albums die Swift opnieuw opneemt. Ze lijkt namelijk ideologisch nogal opgeschoven. In een clipje benadrukt een jonge Taylor Swift bijLetterman,nog met haar zuidelijke accent, onder gejuich dat ze zich niet politiek gaat uitlaten. Later zal Swift zeggen: 'Het was bizar. Telkens als ik menietpolitiek uitsprak, kreeg ik applaus.'
Die stilte in combinatie met haar jeugd in een conservatief deel van de Verenigde Staten boden tijdens de verkiezingen van 2016 nog ruimte voor interpretatie: misschien was ze in het geheim pro-maga?
In het bijzonder Swifts oudere platen kennen nog wel eens onhandige teksten, die ze inmiddels niet meer onderschrijft en dus aanpast, bijvoorbeeld die waarin ze alle vrienden van haar ex gaat vertellen dat hij eigenlijk gay is, of waarin ze zingt dat de actrice die haar vriendje heeft gestolen vooral bekend staat om wat ze zoal 'op het matras' doet.
Tamelijk onschuldig, maar niet voor iedereen. De immense aandacht voor Swifts teksten slaat soms door naar je reinste fanfictie. In een onderzoek naar Swifts identiteit, en hoe deze is verbonden met witte vrouwelijkheid, beschrijft mediawetenschapper Annelot Prins de haast victoriaanse noties als onschuld, deugdzaamheid, kwetsbaarheid en slachtofferschap die lang de pijlers waren van Swifts identiteit. Daar ging ze ook mee aan de haal. Ze presenteerde zich als meisje met lange krullend blonde lokken, in kwetsbare baljurken, dat zong over haar vader, die een superheld was omdat hij naar zijn werk ging.
Een Arische godin, klonk het op extreemrechtse fora. Volgens de conservatieve publicist Milo Yiannopoulos seint Swift de hele tijd in het geheim naar haar reactionaire fans. Neonazi's begonnen haar teksten in hyperconservatieve context te lezen en half voor de grap te publiceren als citaten van Adolf Hitler, of juist citaten van Hitler met Swifts handtekening eronder.
Prins beschrijft hoe de media aansloegen op deze provocaties: 'De interactie tussen de makers van de memes en de journalisten die erover schreven, transformeerde de context van de ster Swift, waardoor de betekenis van haar witheid opnieuw werd benadrukt bij elke post die ze plaatsten.' Over zulke memes sprak Swift noch haar team zich echt uit, het bleef bij een brief van haar advocaten om daarmee op te houden.
Ruim een jaar lang was Swiftvan de radar,  vanwege een piek aan schandalen en in het openbaar uitgevochten vetes. Naarmate ze populairder werd, en haar even goddelijke als onmenselijke status gold als feit, voelde ze zich, zo zegt ze later, publiek eigendom. In 2017 brengt zeReputationuit, een plaat waarop haar woede over haar gebrek aan controle over haar eigen verhaal voelbaar is. In het openingsnummer verklaart ze: 'Sorry, de oude Taylor kan de telefoon even niet opnemen. Waarom? O, omdat ze dood is.'
In de videoclip bij het nummerDelicatebetreedt de dan 26-jarige Swift een hotellobby, vergezeld door vier man beveiliging. Ze moet door een haag paparazzi, wil op de foto met fans maar wordt lastiggevallen en haastig in veiligheid gebracht. Ze is eenzaam en vooral onvrij, tot ze op magische wijze onzichtbaar wordt. Dan danst ze in een blauwe flapperjurk door mensenmassa's en over straat om uiteindelijk in een nietszeggende kroeg te belanden waar ze oogcontact maakt met - zo is de suggestie - een geheime minnaar.
Intussen is ze naar Londen verhuisd, waar, net als in die clip, een geliefde woont die samen met haar onzichtbaar wil zijn. Joe Alwyn en zij besluiten hun relatie zo discreet mogelijk te houden. Dat blijft zo, ook wanneer Swift zich weer in het publieke leven mengt. Weigerde ze zich eerder uit te spreken, nu is ze activistischer dan ze ooit is geweest.
In een scène uitMiss Americanauit 2018 zit ze in tranen naast haar moeder tegenover mannen van haar team, onder wie haar vader. Ze wil zich publiekelijk uitspreken tegen een republikeinse kandidaat voor de tussentijdse verkiezingen in haar staat, maar dat vinden de mannen in eerste instantie te gevaarlijk. Swift doet het toch: ze verzet zich tegen discriminatie, staat achter abortus, roept haar fans op om te gaan stemmen. De kiezersregistratie stijgt binnen 24 uur met 65.000 nieuwe kiezers. Op een nieuw album,Lover,komt ze in 2019 op voor de rechten van de lhbtq+-gemeenschap.
Een Democraat is ze dus,en inmiddels zijn de speculaties over Swifts signalen al even buitensporig, maar nu over een heel andere boeg. In januari dit jaar publiceerdeThe New York Timeseen opiniestuk van redacteur Anna Marks waarin zij in zo'n 5000 woorden doet waar swifties bij uitstek goed in zijn: kleine referenties uit haar brede catalogus songteksten verzamelen en daar conclusies uit trekken over de persoon Taylor Swift. Haar theorie, gedeeld door een relatief grote schare fans, is dat Swift in verborgen boodschappen uitdraagt dat zij zelf lesbisch is, of in ieder geval biseksueel.
De 'Gaylor'-communitymoet het doen met kleine hints. Marks baseert zich op al Swifts werk, maar in het bijzonder op het albumLover. De promotie daarvan was een en al regenboog en Swift verklaarde zich eenally. Nog voor bekend werd waar de plaat over ging, poseerde ze op een promotiefoto voor een muurschildering van een vlinder. Niet toevallig, vonden deze fans, want Swifts vriendin (of toch geliefde?) Karlie Kloss had jaren daarvoor een keer vlindervleugels gedragen tijdens een modeshow. De release van de videoclip van de singleME!was bovendien gepland op Lesbian Visibility Day.
Marks gaat zo ver om Swift, die op het moment van publicatie een veelbesproken relatie heeft met een man, ter verantwoording te roepen. Ze suggereert dat het Swifts taak is als culturele supernova om het goede voorbeeld te geven en het door haar gebouwde heteronormatieve poppenhuis, waarin veel van haar fans graag spelen, plat te branden. 'Of ze zich er nu van bewust is of niet, mevrouw Swift geeft aan queer mensen aan - in de taal die we gebruiken om met elkaar te communiceren - dat ze enige affiniteit heeft met een queer identiteit. Er zijn een paar queer mensen die zouden zeggen dat ze met zulke signalen al uit de kast is gekomen, althans voor ons. Maar hoe zit het met het uit de kast komen in een taal die de rest van het publiek zal begrijpen?'
Swift heeft nooit op het artikel gereageerd, maar een van de leden van haar team wel. 'Vanwege haar enorme succes is er op dit moment een Taylor-vormig gat in de ethiek van mensen', zei de medewerker. Om daaraan toe te voegen: 'Er lijkt geen grens te zijn die sommige journalisten niet zullen overschrijden als ze over Taylor schrijven, hoe agressief, onwaar en ongepast het ook is.'
'Mijn hele morele code,als kind en nu, is een behoefte om als goed te worden beschouwd', zegt Taylor Swift inMiss Americana,waarin ze wordt gevolgd terwijl zeLoveropneemt. 'Over het algemeen is het belangrijkste dat ik altijd heb geprobeerd een braaf meisje te zijn.'
Annelot Prins schrijft: 'De constructie van Swifts politieke ontwaken weerspiegelt de neoliberale politieke verhalen van haar generatie: door controle over haar stem op te eisen, presenteert Swift zichzelf als authentieker dan voorheen en daardoor als een beter persoon dan ze ooit is geweest.'
In een neoliberaal landschap van beroemdheden gaan controle, authenticiteit en goedheid volgens Prins samen: je kunt alleen authentiek zijn, de versie van jezelf die zo geliefd is bij de fans, als je zelf beslissingen neemt. 'Voor Swift is deze druk bijzonder groot', schrijft Prins. 'Ze begon met countrymuziek, een genre dat sterk afhankelijk is van confessionele verhalen, waardoor ze gelezen kan worden als authentieker en minder verzonnen dan pop.'
Op welke verantwoordelijkheden kun je iemand aanspreken die zo ongekend beroemd is als Swift? Zowel de actie als het gebrek daaraan is bij Swift onacceptabel. Haar apolitieke houding wordt haar op sociale media ernstig kwalijk genomen. Maar gebruikt ze haar platform om, weliswaar enigszins ongevoelig, op te komen voor lhbtq+-rechten, dan wordt ze ervan beschuldigd zich als witte heterovrouw in het centrum van een strijd te plaatsen die niet de hare is, of wordt van haar verwacht dat ze zelf ook uit de kast komt. Het meest oprecht opstandige dat ze heeft gedaan is opkomen voor betere rechten en compensatie voor artiesten, waarmee ze niet alleen zichzelf maar ook andere kunstenaars heeft geholpen.
Het is niet toevallig dat Swift populairder is dan ooit nu het uit is met iemand die graag buiten de spotlights bleef, nu ze haar nieuwe relatie groots uitsmeert en dineert met beroemde vriendinnen. 'Geloof maar', zingt ze opMidnights,'dat ik nog met juwelen versierd ben. Als ik de kamer binnenkom laat ik de hele ruimte schitteren.' Enby the way- vanavond gaat ze uit.
Authenticiteit moest bij de opgroeiende Swift vertaald worden naar politieke betrokkenheid. In dit stadium, bij de volwassen zangeres, lijkt de onafhankelijkheid zich eerder te manifesteren in het zonder schroom opeisen van haar sterrenstatus. Met de naderende Amerikaanse verkiezingen is het afwachten of Swift die weer zal inzetten om zich publiekelijk als Democraat op te stellen. Doet ze dat niet expliciet, dan laat ze wellicht te veel aan de interpretatie over.