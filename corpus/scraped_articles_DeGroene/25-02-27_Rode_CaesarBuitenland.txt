Rode Caesar Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
De een na de andere gezant van de Amerikaanse regering reisde de afgelopen weken naar Kyiv in een poging de Oekraïense president Zelensky af te persen om waardevolle grondstoffen af te staan. Tot dusver zonder resultaat, al sprak president Trump afgelopen weekend zijn vertrouwen uit dat er voor het einde van deze week 'een deal' zou zijn.
Ondertussen was op de conservatieve landdag Cpac te zien hoe 'schaduwpresident' Elon Musk dankbaar een kettingzaag in ontvangst nam van de Argentijnse president Milei en er op het podium mee in het rond sprong. Milei, een anarcho-kapitalist die niets van overheidsingrijpen moet hebben, verhief de kettingzaag eerder tot symbool van een grootschalige aanval op de Argentijnse staat. Hele departementen sneuvelden.
Musk, door Trump belast met een missie om de Amerikaanse overheid 'efficiënter' te maken, is een vergelijkbare missie begonnen - tot ontzetting van een groot deel van het Amerikaanse publiek. Dat moest toezien hoe buitenlandse ontwikkelingshulp werd geschrapt, diversiteitsprogramma's werden teruggedraaid en overheidsdienaren werden geschoffeerd.
Het is tekenend voor de doldriestheid waarmee het tweede presidentschap van Trump van start is gegaan. Europese bondgenoten werden vernederd, er zijn allerlei tariefmuren aangekondigd en er werden besprekingen met de Russische despoot Poetin in het vooruitzicht gesteld. De door de Israëliërs kapotgeschoten Gazastrook zou een toeristenparadijs worden - graag zónder de oorspronkelijke bewoners. Het is alsof er in één keer een massaal vuurwerk in de lucht geschoten is, de toeschouwers beduusd en geïntimideerd achterlatend.
Is deze stoomwals nog te stoppen? De Democraten liggen in de touwen en moeten hergroeperen. Van het heimelijke ontzag dat Trump acht jaar eerder nog had voor traditionele media is weinig meer over. Alle ogen zijn nu gericht op de rechterlijke macht. Maar wat als Trump en de zijnen deze terzijde schuiven?
Zó hard is de dreun aangekomen dat alles mogelijk lijkt - zelfs een 'Amerikaanse Caesar'. Op Truth Social, zijn eigen socialemediaplatform, vergeleek Trump zich al met een koning. Het Witte Huis deed mee door een fake cover van het weekbladTimete verspreiden waarop Trump werd afgebeeld met een kroon.
Het lijkt lollig, maar is een klassiek staaltjetrolling,want het is allerminst een onschuldig beeld. Vanuit verschillende hoeken in de Verenigde Staten is de notie van een monarchistische staatsgreep de afgelopen jaren getheoretiseerd. Het achterliggende idee is steeds dat links-liberaal gelijkheidsdenken een dusdanige greep op de Amerikaanse samenleving heeft dat alleen ongehinderde uitvoerende macht daar nog iets tegenin kan brengen.
Onder conservatieven aan de Amerikaanse oostkust is Michael Anton hierin de meest prominente stem. Hij schreef in 2016 een geruchtmakend essay getiteldThe Flight 93 Election.Anton verwees ermee naar het op 9/11 gekaapte vliegtuig waarvan de passagiers erin slaagden de terroristen te overmeesteren. In Antons alles-of-niets-denken vertegenwoordigde Trump een allerlaatste kans. Als de keuze was tussen een 'Blue Caesar' of een 'Red Caesar', dan toch liever een rode. Inmiddels bekleedt Anton een topfunctie in het Witte Huis.
Een andere invloedrijke stem is Curtis Guy Yarvin, een vanuit Silicon Valley opererende anti-egalitaire en antidemocratische blogger die - aanvankelijk in kleine kring - bekendheid verwierf als stichter van een stroming genaamd Dark Enlightenment en de neoreactionaire beweging NRx. Hij bepleit het idee van een CEO-koning en stelde tijdens een optreden eens dat Amerikanen zich over hun 'dictatorvrees' moeten heen zetten.
De huidige vicepresident JD Vance verwees eerder naar Yarvins denkbeelden en zijn invloed op tot het trumpisme bekeerde tech-moguls als Peter Thiel en Marc Andreessen is dusdanig groot datThe New York Timesonlangs besloot om Yarvin uit de obscuriteit te halen en hem in een lang interview vol in de schijnwerpers te zetten. Het probleem van Amerika, zo stelde Yarvin eerder, was de 'chronische koningsloosheid'.
Wie stopt koning Trump de Eerste? Het Amerikaanse volk, naar het zich inmiddels laat aanzien. In de almachtvisioenen van ideologen als Anton en Yarvin is voor het eenvoudige voetvolk geen plaats. Maar dat begint zich voorzichtig te roeren. Tijdens verhitte spreekuren van conservatieve afgevaardigden, maar meer nog in de eerste opiniepeilingen. Die blijken desastreus voor Trump. Zijn populariteit blijft ver achter; Musk wordt niet gepruimd, de steun voor Zelensky blijft groot. Wat dacht Trump nu zelf? Als zorgen over inflatie tijdens de verkiezingen inderdaad de doorslag gaven, wat denkt hij te winnen met een toenadering tot de immens impopulaire Poetin? De Maga-basis juicht bij het beeld van Musk met een kettingzaag; de doorsnee Amerikaan een aanzienlijk stuk minder. Vooralsnog is Amerika gewoon nog een democratie.
Wie stopt koning Trump de Eerste? Het volk, blijkt uit de eerste opiniepeilingen