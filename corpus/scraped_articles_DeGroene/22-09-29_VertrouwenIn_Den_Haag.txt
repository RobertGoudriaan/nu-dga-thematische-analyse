Vertrouwen In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 september 2022
In Nederland is, net als in Italië, een riskante situatie ontstaan: het gebrek aan vertrouwen in de huidige politici kweekt wantrouwen tegen de democratische rechtsstaat.
Tijdens de Algemene Politieke Beschouwingen gonsde het rond in het parlement, de media en het land: het vertrouwen in het huidige kabinet is historisch laag. In de week van de Beschouwingen verschenen dan ook twee vernietigende onderzoeken. Het eerste was van het EenVandaag Opiniepanel dat het kabinet een 3,3 als rapportcijfer gaf. Daarnaast bleek uit een Ipsosonderzoek dat het kabinet volgens Nederlanders een 4,1 verdiende. In de presentatie van beide onderzoeken werd uitgelegd dat vertrouwen in de politiek en politici vaker laag was, maar vrijwel nooit zó laag.
Nu ben ik zelf docent en cijfers rond de vier of lager, die deel ik niet vaak uit. Als een student een oprechte poging heeft gedaan maar het resultaat tegenvalt, dan ligt een beoordeling rond de vijf meer voor de hand. Een vier of zelfs een drie communiceert: volgens mij heb je het boek nauwelijks opengeslagen. Of: je hebt nog niet eens de helft van het benodigde woordenaantal ingeleverd. Uit de rapportcijfers voor de politici blijkt dan ook duidelijk dat Nederland echt tabak heeft van huidig Den Haag.
Een haast volautomatische reactie van politieke duiders en politicologen op peilingen over vertrouwen in de politiek en politici is: zulke peilingen worden vaak als omineus gepresenteerd, maar zijn eigenlijk niet per se slecht nieuws. In gezonde democratieën zijn vertrouwenscijfers in politici nooit torenhoog. Bovendien, burgers die politici niet (meer) vertrouwen is democratie in optima forma, het is een teken van waakzaam burgerschap. Het is daarom belangrijk een onderscheid te maken tussen, enerzijds, vertrouwen in de democratische rechtsstaat in brede zin en, anderzijds, vertrouwen in individuele politici en kabinetten. Zolang het electoraat de democratische rechtsstaat steunt maar bepaalde politici naar huis wil sturen vanwege, zeg, te lange formatieprocessen, niet blijvend aftreden na de toeslagenaffaire of het verkeerd aanpakken van het stikstofvraagstuk, is er, vanuit de democratie gezien althans, niets fundamenteel verkeerds aan de hand.
Deze reactie op de lage rapportcijfers voor politici roept meerdere vragen op. Ten eerste: hoe is het dan gesteld met de steun voor de democratische rechtsstaat in Nederland, los van de poppetjes? Vorig jaar heeft het VerweyJonker Instituut daar onderzoek naar gedaan in opdracht van de Anne Frank Stichting. En in vergelijking met de aandacht voor die peilingen naar vertrouwen in politici van afgelopen week, kregen de bevindingen van dit onderzoek, gepubliceerd in het rapportDemocratisch bewustzijn in Nederland, opvallend weinig aandacht in de pers. De onderzoekers hadden als ambitie vast te stellen in hoeverre Nederlanders ontvankelijk zijn voor gedachtegoed dat tegen de democratische rechtsstaat indruist. De voornaamste conclusie was er een van ambivalentie. Het onderzoek laat - gelukkig - zien dat de meeste Nederlanders het eens zijn over de basisprincipes en beginselen van de parlementaire democratie en rechtsstaat.
Tegelijkertijd blijkt dat aanzienlijke aantallen Nederlanders niet-democratische of niet-rechtsstatelijke maatregelen steunen als deze 'grote problemen in de samenleving zouden aanpakken'. Ik noem een paar voorbeelden. Bijna de helft van de Nederlanders (46 procent) is het eens met de stelling dat 'regeringen moeten doen wat de meeste Nederlanders willen, ook al zijn er wetten die dat niet toestaan'. En een op de drie (37 procent) vindt dat de regering de mogelijkheden tot meebeslissen van oppositiepartijen mag inperken om tot snelle oplossingen te komen. Een kwart (25 procent) vindt dat de regering de invloed van rechters op beleid mag inperken. En een op de vijf Nederlanders (22 procent) zegt dat de regering het parlement mag negeren. Hoge percentages. In het licht hiervan concluderen de onderzoekers dat de steun voor de democratische rechtsstaat in Nederland 'fluïde' en 'opportunistisch' is. Onder jongvolwassenen (18-24 jaar) heeft de coronacrisis deze tendens bovendien laten toenemen.
Een tweede vraag die daarom opkomt is of kiezers de grens tussen vertrouwen in de democratische rechtsstaat en vertrouwen in specifieke politici wel zo scherp doorzien en hanteren. Anders gezegd, indien het vertrouwen in de huidige politiek enorm afneemt, stappen kiezers dan niet zonder veel aarzeling over op partijen die het niet zo nauw nemen met de democratische rechtsstaat? Kijk nu naar Italië. Journalist Eveline Rethmeier vertelde in de podcastCafé Europadat de verkiezingswinst van de radicaal-rechtse Giorgia Meloni ook het resultaat is van het gegeven dat Italianen het vertrouwen in de politiek verloren zijn. En dan kan de lijn tussen een gebrek aan vertrouwen in huidige politici en onvoorwaardelijke steun voor de democratische rechtsstaat kennelijk dun zijn.
Ook in Nederland is deze riskante situatie ontstaan. De regerende middenpartijen hebben het vertrouwen van kiezers in toenemende mate verloren. Dit heeft als mogelijk gevolg dat als deze partijen beweren te staan voor de democratische rechtsstaat, dit wantrouwen kweekt tegen diezelfde democratische rechtsstaat. Als je iemand totaal niet vertrouwt, wantrouw je ook zijn plannen, waarden en methoden. En het maakt radicale partijen aan de flanken van het politieke spectrum (zoals Meloni) des te verleidelijker, aangezien zij de onbetrouwbare middenpartijen aanvallen en gouden bergen beloven in ingewikkelde tijden.
Als je iemand wantrouwt, wantrouw je ook zijn plannen en zijn waarden
...