De eeuwige gladiator Profiel Bart De Wever

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Net als de Nederlandse VVD bewoog Bart De Wevers N-VA zo ver richting radicaalrechts dat de partij erdoor verzwolgen werd. Alleen De Wever kan de sociale en radicaal-rechtse stromingen binnen een verzwakt N-VA verenigen. Misschien wel als premier.
Bart De Wever klemteen pistool in zijn hand. Duizenden mensen kijken zijn richting uit, boven zijn hoofd cirkelt een helikopter. Hij glimlacht besmuikt. In grijs geruit pak en met zijn haren strak achterovergekamd geeft de burgemeester van Antwerpen deze Paaszondag aan de rand van rivier de Schelde het startschot van wielerwedstrijd de Ronde van Vlaanderen. Voor zich ziet De Wever toeschouwers wapperen met gele vlaggetjes waarop een zwarte leeuw staat. Een jongeman steekt twee exemplaren in zijn afro, een meisje klemt haar handen om twintig vlaggetjes. Ze worden uitgedeeld door vrijwilligers van de Vlaamse Volksbeweging, een organisatie die Vlaamse onafhankelijkheid bepleit. Met hun 'bevlaggingsactie' willen ze 'de Vlaamse fierheid en het gemeenschapsgevoel stimuleren'.
Traditioneel start de manneneditie van deze koers met de uitroep
'Heeren, vertrekt'. 'Kent u de woorden nog?' vraagt de spreekstalmeester op het podium aan De Wever. 'Ja natuurlijk, ik ben niet dement', antwoordt die ad rem. Dan richt hij zijn pistool omhoog, wacht een tel en schiet. 'Heeren, vertrekt', roept hij boven het gejoel van de menigte uit. 250 coureurs beginnen aan de 108ste editie van de Ronde. De burgemeester klimt van het podium en wandelt over een gele loper richting 'zijn' stadhuis op de Grote Markt van Antwerpen. Ook daar hangt een Vlaamse vlag. Toch verschilt die van de vlaggetjes waar de toeschouwers mee wapperen. Aan de leeuw zijn een rode tong en rode klauwen toegevoegd, een verwijzing naar de Belgische driekleur. Bij overheidsgebouwen wappert de Vlaamse vlag, niet de Vlaamse strijdvlag. 'Mijn volgende stop in de geschiedenis  zal in de Wetstraat 16 zijn of het zal een mislukking zijn', zegt Bart De Wever dit voorjaar op tv inDe afspraak. Aan de Wetstraat 16 in Brussel ligt het kantoor van de premier.'Ik wil een stempel drukken in de geschiedenisboeken. Maar het moet nú wel gaan gebeuren', voegt hij daar in weekbladHumoaan toe. 'Als het niet lukt, kunnen er later nog grote hervormingen komen, maar dan misschien op een griezelige, onbeheersbare manier. Degenen die zullen dansen op mijn graf, zouden me over een paar jaar weleens hard kunnen missen.'
Op 9 juni houdt België verkiezingen en De Wever doet opnieuw mee. Aan Nederlandse talkshowtafels vertelde de Antwerpenaar de voorbije jaren over de hereniging van Vlaanderen met Nederland, de aanpak van drugshandel in de Antwerpse haven en zijn kruistocht tegen woke. In eigen land is De Wever een graag geziene mediafiguur, auteur en parlementariër. Bovenal is hij al twintig jaar voorzitter, en daarmee de leider, van de Nieuw-Vlaamse Alliantie (N-VA), een conservatief-liberale Vlaams-nationalistische partij. De partij wil 'vorm geven aan een humanitair nationalisme voor de 21ste eeuw', werd geschreven bij de oprichting in 2001. Daarbij kiezen ze 'logischerwijs voor de onafhankelijke republiek Vlaanderen'.
Binnen enkele jaren voltrok zich de grootste verschuiving ooit in de Belgische politiek: een separatistische partij werd de grootste van het land. De N-VA stapte zowel in het landsbestuur als in de regering van de Vlaamse deelstaat. Partijleider De Wever, de populairste politicus van Vlaanderen, kondigde voor iedere verkiezingsdag aan dat hij zeker premier van België of van Vlaanderen wilde worden. Toch liet hij die verantwoordelijkheid telkens aan een ander.
Inmiddels ziet het er niet goed uit voor de N-VA, zelf spreken ze van 'bergop fietsen'. Het radicaal-rechtse Vlaams Belang is ze in de peilingen voorbijgestreefd als grootste partij. Al maanden worstelt de N-VA met de vraag of ze met Vlaams Belang willen besturen: 'We zitten daarmee in onze maag', zegt De Wever. De andere partijen stellen radicaal-rechts direct uit te sluiten. Ondertussen maken alle Vlaamse partijen, op de Groenen na, een ruk naar rechts op migratie en 'woke', de thema's waarmee Vlaams Belang zich profileert. De eerste die opschoof was De Wever. In Franstalig België staat de socialistische partij, De Wevers 'ideale vijand', inmiddels onder druk van de populaire communisten. Welk stempel in de geschiedenisboeken drukt Bart De Wever, de populairste politicus die nooit premier werd, na twintig jaar op het landsbestuur en het Vlaams-nationalisme - en wat betekent dat voor België na de verkiezingen?
Uit allerhande parkeergaragesen tramstellen  doemen op een zondagochtend in Gent N-VA'ers op, sommigen dragen gele sportshirts met de naam van een verkiezingskandidaat, anderen hebben Vlaamse strijdvlaggen bij zich of kozen voor een subtiele gele broche op het colbert. Ze schuiven aan voor de Capitole, een neoclassicistische theaterzaal die na jaren verloedering in de steigers staat. Eind april vindt hier het verkiezingscongres van de N-VA plaats. Binnen wacht een bordkartonnen Bart De Wever de partijleden op. Op een tafel staan flesjes water klaar - een ietwat spartaanse ontvangst bij een partij die miljoenen rijker is dan alle Nederlandse partijen samen. De sfeer is gespannen. 'Zolang we De Wever hebben, zitten we safe', zegt Wilfried Vandaele, die de N-VA-fractie in het Vlaams Parlement leidt.
De Wever vat zijn toespraak anders aan dan gepland. Na een grap over het glas water op het spreekgestoelte ('daar heeft nog niemand van gedronken, hè'), begint de partijvoorzitter, die smetvrees heeft, aan een onverwachte terugblik. 'Niemand heeft het opgemerkt, maar ik geniet al twintig jaar het voorrecht om voor jullie op een podium te mogen staan. Van een kleine beweging waar niemand een cent voor gaf, groeiden we uit tot de fiere Vlaamse volkspartij die we vandaag zijn. De partij verlegde eigenhandig de grondstroom van onze Vlaamseres publica. Dat hebben we niet cadeau gekregen van de kwaliteitsmedia, de gerenommeerde cultuurdragers en de universitaire elites.' Na die ontboezeming licht De Wever zijn verkiezingsprogramma toe. Het ontbreekt aan 'Vlaamse welvaart' en dat is de schuld van de Belgische regering, waar de N-VA niet in zit. De voorzitter hekelt het oplopende begrotingstekort van België: 'De schuldenberg wordt steeds hoger.' Intussen betaalt de 'hardwerkende
Vlaming' volgens hem te veel belasting: 'Hij is de meest gepluimde kip van allemaal.' De Wever wil dat Belgen met een baan altijd meer verdienen dan die zonder job. 'Het zijn de zotten die werken', zegt hij. En die spreken volgens hem eerder Vlaams dan Frans.
Om zijn economische agenda uit te rollen ijvert de Vlaams-nationalist voor 'confederalisme'. België blijft bestaan, daarbinnen fungeren Vlaanderen en Wallonië als twee aparte staten die hun zaakjes zelf regelen en alleen nog samenwerken op onderwerpen van hun gading, zoals defensie. Hoofdstad Brussel zou een uitzonderingspositie krijgen. Een regering die de omslag naar het confederalisme 'doordrukt', wil De Wever 'zélf leiden'. In de Gentse theaterzaal klinkt luid applaus. De Wever neemt een slok water, kijkt met gefronste blik naar zijn toehoorders en heft zijn handen. 'Eigenlijk hoop ik elke keer dat u hier niet voor applaudisseert. Ik lig daar echt niet van te dromen.' Daarna zijn er gele bloemen voor De Wever, gaat de zaal staan en heft het Vlaamse volkslied aan. 'Zij zullen hem niet temmen, de fiere Vlaamse Leeuw.'
Een zwarte leeuw op een houten bord, een tiental gele lampen en een groot projectiescherm worden alvast opgeruimd als Bart De Wever voor het podium van de Capitole met de schrijvende pers spreekt. 'Ik verdenk jullie ervan dat jullie gewoon veel willen schrijven over of Vlaams Belang de grootste wordt', zegt hij met gekruiste armen. 'De vraag of ik met Vlaams Belang ga besturen is niet relevant. De extremisten hebben geen plan voor België, het zijn Potemkin-partijen, we zitten dicht bij een Weimarmoment! Ik heb nooit medestanders, van mij kan Vivaldi niet genoeg verliezen!'
Met 'Vivaldi' bedoelt De Wever de zeven partijen in de middencoalitie van premier Alexander De Croo. Daarin zitten Franstalige en Nederlandstalige sociaal-democraten, liberalen, ecologisten en de Vlaamse christen-democraten. De regering leidde België door de coronapandemie en een energiecrisis, maar kreeg daarna vanwege onderlinge verdeeldheid weinig meer geregeld. Opmerkelijk is dat de boegbeelden van de regeringspartijen oppositie voerden tegen hun eigen coalitie. Op premier De Croo en de groene vice-premier Petra De Sutter na zat geen van de kopstukken zelf in de regering. In België is de machtigste en populairste figuur binnen een partij meestal de partijvoorzitter. Niet elke voorzitter is ook parlementariër. Daarmee bekampen de politieke hoofdrolspelers elkaar amper aan een vergadertafel of in een parlementsdebat, maar vooral op Instagram en tv.
Op 9 juni kiezen de Belgen volksvertegenwoordigers die in zes parlementen plaatsnemen, het Europees Parlement buiten beschouwing gelaten. Zaken als pensioen en asielopvang worden op federaal niveau geregeld. De gewesten, Vlaanderen, Wallonië en Brussel, beslissen over 'plaatsgebonden' onderwerpen, bijvoorbeeld landbouw en openbaar vervoer. De drie taalgemeenschappen, Vlaams, Franstalig en Duitstalig, gaan over 'mensgebonden' thema's, zoals onderwijs en cultuur. Vlamingen brachten hun 'plaats-' en 'mens'-gebonden bevoegdheden onder in één bestuurslaag. Dat de N-VA al jaren de Vlaamse regering domineert, blijkt geenszins uit de toespraak van Bart De Wever.
Elders in België spreekteen andere De Wever  op dezelfde zondagochtend van het Gentse verkiezingscongres. Bruno De Wever, de oudere broer van Bart, vertelt in Sint-Niklaas hoe de Vlaamse regering de geschiedenis aanwendt om een natiegevoel te kweken: via het succesvolle tv-programmaHet verhaal van Vlaanderenmet Tom Waes, de veelbesproken Vlaamse canon en een virtueel geschiedenismuseum. Een band begeleidt hem op mondharmonica en viool. Hier is na afloop wél een borrel. De socialistische politicus die de lezing organiseerde, had Bart ook uitgenodigd, vertelt Bruno De Wever een dag later glimlachend. De emeritus-hoogleraar geschiedenis aan de Universiteit Gent en mede-auteur van de recent gepubliceerde onlineEncyclopedie van de Vlaamse bewegingwoont in hetzelfde Antwerpse district als zijn broer, in een woongemeenschap in een kasteel.
Vanop zijn rode sofa schetst Bruno De Wever hoe Nederlandstaligen in het door Franstaligen bestuurde België jarenlang streden voor gelijke behandeling van hun taal en er zo een Vlaamse cultuurgemeenschap ontstond. 'Een deel van de Vlaamse Beweging collaboreerde in de Eerste Wereldoorlog, maar het gros vocht voor België en eiste daarna meer rechten.' Dat had effect. In het interbellum werd het Nederlands bij wet de taal van Vlaanderen, de Universiteit Gent mocht volledig Nederlandstalig lesgeven. 'In de Tweede Wereldoorlog collaboreerde een groter deel van de Vlaamse Beweging, na de oorlog zat het Vlaams-nationalisme daardoor jaren in de shit', zegt De Wever. Naast Marshallhulp en het ontstaan van de Volksunie, een brede Vlaams-nationalistische partij, zorgde vooral de nieuwe elite van de jaren zestig voor een versnelling van de Vlaamse natievorming. 'Zij groeiden op met de taalstrijd. Eenmaal aan de knoppen toonden zij zich zelfbewust Nederlandstalig.' Daarna werd België opgedeeld in taalgemeenschappen en gewesten. Op het cruciale scharnierpunt waarop het radicaal-rechtse Vlaams Blok in de jaren negentig verkiezingen won en de brede Volksunie aan onderlinge verdeeldheid ten onder ging, zag Bruno's jongere broer Bart De Wever ruimte voor een nieuwe Vlaams-nationalistische partij.
'Een hondendrol? Konijnenkeutels? Duivenkak?'  Bart De Wever raadde bijna alle foto's van dierlijke uitwerpselen die hij in 2009 in de populaire televisiequizDe slimste mens ter wereldkreeg voorgeschoteld. Met uitgestreken gezicht leunde hij daarna achterover in zijn stoel: 'Ge kunt niet de hele dag stront naar uw kop krijgen zonder daar iets van te leren, hè.'
De vraag naar het succes van De Wever enDe slimste menskomt voorbij. Jarenlang bouwde hij als partijvoorzitter zijn N-VA uit. De Wever gold als de nieuwe publieke intellectueel van Vlaanderen en kreeg krantencolumns inDe Standaarden
De Morgen. In een tijdperk van liberaal vooruitgangsoptimisme zag de N-VA-leider ruimte om via een conservatief verhaal het Vlaams-nationalisme nieuw leven in te blazen. 'Om traditionele waarden voor te staan hoefde je dankzij De Wever niet langer radicaal-rechts te zijn', zegt Stefaan Walgrave, politiek wetenschapper aan de Universiteit Antwerpen. De Wever bedacht hoe het conservatisme kon bijdragen aan gemeenschapsvorming - cruciaal om de Vlaamse cultuurgemeenschap te versterken. 'Bart werkte onze ideologie uit tot een groter verhaal, daarin schuilt zijn kracht', vertelt Piet De Zaeger, studiegenoot en huidig directeur van de N-VA.
Om zijn boodschap over te brengen had De Wever massamedia nodig. Hij merkte al snel dat naast zijn boodschap ook zijn tegendraadse gedrag belangstelling opwekte. Zijn deelname aanDe slimste menszorgde misschien niet voor zijn politieke doorbraak, maar wel voor de bekendheid die daarvoor nodig was. Miljoenen kijkers zagen een zwaarlijvige man met gevatte grapjes, die ook nog eens verloor - Vlaanderen houdt van de underdog. 'Nu zitten alle politici op TikTok, maar toen was humor in de politiek nog nieuw', zegt Joachim Pohlmann, die jarenlang De Wevers woordvoerder en speechschrijver was.
De Wevers retorische begaafdheid maakt hem ook in de politiek een opvallende verschijning. 'Hij kan het zo goed uitleggen, daarin is hij beter dan de rest van zijn generatie', zegt partijgenoot en gewezen parlementsvoorzitter Jan Peumans. Jarenlang trok De Wever naar elk café en parochiezaaltje. 'Van zijn toespraken maakte hij een hele show. Ik verzamelde daarna zijn bierviltjes met steekwoorden en schreef daar een speech van die hij later kon gebruiken', zegt Pohlmann. In discussies stelt De Wever zich steevast op als Calimero: zij zijn groot en wij zijn klein. 'Zelfs als hij in het defensief zit, legt De Wever op meesterlijke wijze de schuld bij zijn tegenstander', zegt Walgrave. Richting collega's toont De Wever zich betrouwbaar. 'Je kunt onder vier ogen met hem spreken zonder dat het de volgende dag in degazetstaat', zegt John Crombez, oud-voorzitter van de socialistische partij Vooruit. 'Toen samen een regering vormen onmogelijk bleek, kwam hij me dat bij mij thuis in Oostende vertellen.' Andere collega's beamen zijn charme, maar voegen toe dat die wel alleen geldt als hij je nodig heeft. 'In zijn strijd rond het burgemeesterschap van Antwerpen was ik een nuttige progressieve pion', zegt Meyrem Almaci, oud-voorzitter van Groen. 'Daarna gooit hij je publiekelijk onder de bus en hoor je achter de schermen dat je het vooral niet te persoonlijk moet nemen. Dat heb ik hem te vaak zien doen, niet toevallig vaak bij mensen, en dan meestal vrouwen, van kleur.'
'Zwarte Zondag was voor ons een trauma', zegt Piet De Zaeger, die samen met De Wever geschiedenis studeerde in Leuven. Ze hoorden bij een groep Vlaams-nationalistische studenten die avonden lang over politiek debatteerden en waarvan een flink deel inmiddels tot de N-VA-top behoort. Het radicaal-rechtse Vlaams Blok, de voorloper van Vlaams Belang, boekte op een verkiezingszondag in 1991 grote winst. 'Als jonge Vlaams-nationalisten werden wij plots op een hoop gegooid met een radicale tak waartoe we helemaal niet behoorden', zegt De Zaeger. Afkomstig uit een familie die actief was in de Vlaamse Beweging, onder wie een grootvader die beschuldigd werd van collaboratie, is het Vlaams-nationalisme altijd prominent aanwezig in het leven van De Wever. Een beschaafde vorm van Vlaams-nationalisme neerzetten werd de kern van zijn politieke bestaan.
In zijn boekOver identiteitmaakt De Wever, die behept is met een fascinatie voor het Romeinse Rijk, een onderscheid tussen het nationalisme van de oude Grieken en de Romeinen. De Grieken hielden er een exclusieve etnische opvatting op na: een barbaar kon geen Athener worden, hoe hard men ook zijn best deed. Volgens De Wever leidt een nationalisme gebaseerd op uitsluiting tot culturele stagnatie en verval. 'Wilde Rome niet hetzelfde lot ondergaan, dan moest het zich aanpassen aan een nieuwe realiteit. En dus evolueerden de Romeinen naar een inclusieve invulling, verbonden met burgerschap: door verdiensten kon men Romein worden.'
Onder de slogan 'Vlaanderen weer van ons' claimt Vlaams Belang dat migratie de grote bedreiging voor de Vlaamse identiteit is. De Wever herkent daarin het etnisch nationalisme van de oude Grieken. Alleen geboren Vlamingen behoren tot 'ons'. De N-VA-voorman vindt een Vlaamse cultuurgemeenschap zo belangrijk dat je er met wat inspanningen altijd toe moet kunnen behoren. Met dat op de Romeinen geënte 'burgerlijk nationalisme' wil De Wever zich onderscheiden van de radicaal-rechtse Vlaams-nationalisten. 'Een gezonde identiteit sluit zich nooit af.' In het tv-programmaWinteruurvoegt de partijvoorzitter daaraan toe: 'De Romeinse keizer Claudius heeft het N-VA-programma over inburgering geschreven. Als mensen voldoende moeite hebben gedaan, moet je bijzonder ruimhartig zijn.'
Om een Vlaamse cultuurgemeenschap te bestendigen zetten de Vlaamse regeringen onder leiding van de N-VA duidelijkesoft powersin, zegt historicus Bruno De Wever. 'Cultuur is dan een klassiek ingrediënt.' Op het verkiezingscongres presenteerde de partij het tv-programmaHet verhaal van Vlaanderen,de Vlaamse canon en het virtueel museum als trofeeën. Hoewel de twee grootste Vlaamse partijen pro-onafhankelijkheid zijn, is dat geen doorslaggevende reden om op ze te stemmen. 'Vlamingen staan niet te springen voor zo'n avontuur', zegt Stefaan Walgrave, die dit onderzoekt. 'Het lijkt of er sinds de jaren negentig beton over de publieke opinie is gegoten.' Harde resultaten kan De Wever niet voorleggen, maar hij bracht wel een denkomslag. 'Overal waar ik de laatste jaren lezingen geef vertellen mensen dat "de Walen" compleet anders stemmen dan wij Vlamingen', zegt Nicolas Bouteca, aan de Universiteit Gent gespecialiseerd in staatshervormingen. 'De idee dat Vlaanderen en Wallonië twee aparte democratieën zouden zijn, de ene centrum-rechts, de andere links, heeft onder De Wever overal postgevat.'
Het Vlaams-nationalismebelandde in de koelkast toen De Wever in 2014 de grootste werd en een Belgische regering vormde. 'We legden de Franstalige socialisten rechts beleid op dat hun kiezers niet wilden, een koekje van eigen deeg na jarenlang beleid dat niet bij het centrum-rechtse Vlaanderen paste', zegt N-VA-directeur De Zaeger. De Franstaligen zouden zo komen smeken om verdere opdeling van België. Dat gebeurde niet.
Wat wel gebeurde: najaar 2018 blies de N-VA niet alleen de Belgische regering op, maar brak het ook de zelf gemetselde 'Chinese Muur' tussen de eigen partij en Vlaams Belang in stukken. Theo Francken, toenmalig staatssecretaris van Asiel en voorman van de radicaal-rechtse flank binnen de N-VA, kondigde aan dat zijn partij weigerde het 'VN-migratiepact' te steunen. De regering wilde niet-bindende migratie-aanbevelingen van de VN ondertekenen. De N-VA kon dat niet verkroppen, stapte uit de coalitie en België ondertekende alsnog. De partij plaatste een foto online van vrouwen in boerka, met de tekst: 'VN-migratiepact = focus op behoud eigen cultuur van de migrant'. Na ophef ging de campagne offline, maar het signaal was duidelijk: De Wever opende het hek naar etnisch nationalisme. Dat had grote gevolgen.
'N-VA had nooit uit de regering mogen stappen, een zeer domme zet', zegt gepensioneerd parlementslid Jan Peumans, die binnen de N-VA bij de sociale vleugel hoort. Na de regeringsval maakte De Wever migratie tot inzet van de verkiezingen. Hij verloor en het zieltogende Vlaams Belang groeide enorm. 'Hij heeft Vlaams Belang wakker gekust en zo het momentum gemist om in de volgende regering een staatshervorming te eisen', zegt Karl Drabbe, studiegenoot en uitgever van enkele van zijn boeken. De N-VA viel buiten de Vivaldi-regering. De Wever legde zich in zijn volgende boekOver woketoe op cultuuroorlogen. 'Het wokisme dat slachtoffergroepen aanmoedigt om verongelijkt te zijn heeft geen toekomst', schreef hij. Opmerkelijk: in het huidige N-VA-programma komt 'woke' maar eenmaal voor, juist Vlaams Belang pakt ermee uit. 'De Wever liet zijn afspraak met de geschiedenis zelf passeren. Om dat te verhullen is hij op migratie en woke gaan focussen', zegt Meyrem Almaci van Groen. 'Op dat vlak is de keizer naakt, hè.'
Al twee keer schoof De Wever een andere N-VA'er naar voren  als Vlaams minister-president. Het Belgische premierschap gaf hij aan een Franstalige liberaal. 'Mocht Bart zijn principes overboord gooien, dan was hij al lang premier geweest', zegt De Zaeger. De N-VA-directeur verwijst naar de compromissen die de huidige liberale premier De Croo moet smeden. 'Aan zijn beleid is weinig liberaal, het begrotingstekort is een van de hoogste van Europa.'
Dat het premierschap hem in 2014 niet te beurt viel, heeft ook te maken met het imago van De Wever in Wallonië. 'Hij joeg hier lang schrik aan', zegt Christophe Deborsu, een politiek journalist uit Franstalig België die recent een speelse liefdesroman over de splitsing van België publiceerde - waarin hij De Wever laat ontvoeren. 'Ooit reed de N-VA met vrachtwagens vol zogezegde bankbiljetten naar Wallonië. Ze wilden tonen hoeveel Vlaams geld hier naartoe ging. Die actie maakte lang indruk. Inmiddels zien we dat hij geen gekke dingen doet en is de schrik voor De Wever weggedeemsterd.'
'De Wever vindt het strategisch verstandiger om de sterke man aan de zijlijn te zijn dan zelf het vuile werk te doen', zegt socialist John Crombez. Oud-woordvoerder Joachim Pohlmann vergelijkt de positie van De Wever als Antwerps burgemeester met die van de Romeinse keizer Augustus. 'Het hele beleid draait om hem. Blijft Bart burgemeester, dan zal hij van ouderdom sterven in zijn bed, half vergoddelijkt door zijn stadsgenoten.' Wordt De Wever premier van België, dan ziet Pohlmann een parallel met de behoudsgezinde hervormer Cicero. 'Die dacht draagvlak te hebben om de Romeinse republiek te hervormen, maar het liep slecht met hem af: zijn hoofd en handen werden aan het spreekgestoelte van het Forum Romanum genageld.' De prijs voor het premierschap zal 'zwaar' zijn voor De Wever, denkt Pohlmann. 'Maar hij voelt ook dat hij het nu moet doen, anders is het helemaal om zeep.'
Walgrave ziet hoe De Wever 'als gladiator op zijn best is', compromissen sluiten ligt hem minder. 'Hij stoot voortdurend potentiële partners af door ze voor vuil uit te maken. Zijn kracht zit in het publieke debat.' Hoewel de partij deel werd van het establishment, zegt Walgrave dat De Wever zijn N-VA nog altijd neerzet 'als een klein Gallisch dorp dat standhoudt tegen de Romeinen. Je ziet dat in zijn verwijten naar journalisten en wetenschappers: hij voert een cultuurstrijd tegen de "linkse kosmopolitische elite".'
In een kasteel in de Ardennenzijn de Vlaamse partijleiders dit voorjaar een weekend bijeen voor tv-programmaHet conclaaf.In een hallucinante kruising tussen een verkiezingsdebat enBig Brotherbereiden ze samen spaghetti, spelen gezelschapsspelletjes en leggen de biecht af. Op een gegeven moment zitten De Wever en Vlaams Belang-leider Tom Van Grieken allebei op een bruine fauteuil voor een open haard. De Wever vraagt naar zijn plan voor Vlaamse onafhankelijkheid. Van Grieken begint over 'een eierwekkertje' van vijf jaar, daarna volgen onderhandelingen en 'eenzijdige onafhankelijkheid'. De Wever trekt grimassen, rolt theatraal met zijn ogen en riposteert: 'Ah, dus jij zet een wekkertje, dat doet tikke-tikke-tik, en na vijf jaar ga je onderhandelen? Geniaal! Dat ik daar nooit ben opgekomen. En die eenzijdige afscheuring, is dat dan met Brussel erbij? En zijn we dan nog EU-lid?' De Vlaams Belang-leider zit klem.
Het is die welbespraaktheid waarmee De Wever twintig jaar de Belgische politiek domineerde en de koers van Vlaanderen naar conservatief rechts afboog. Het leiderschap van land en deelstaat liet hij daarbij passeren: om zich voluit in het debat te mengen, nam hij liever geen expliciete verantwoordelijkheid. Hij wist zijn belangrijkste programmapunt niet uit te voeren en Vlaanderen meer zelfstandigheid geven. Hij verschoof de N-VA dan maar naar rechts. Bijna het hele politieke spectrum volgde hem, Vlaams Belang lijkt de winnaar. De taxatiefout vertoont parallellen met wat de VVD afgelopen jaar in Nederland deed: zij bewoog zo ver naar radicaal-rechts dat ze erdoor verzwolgen werd. Ook De Wever verzwakte zijn partij en legde daarmee eens te meer zijn onmisbaarheid als leider bloot. Alleen hij kan de sociale en de radicaal-rechtse stroming binnen de N-VA verenigen.
En juist De Wever heeft de politieke toekomst van België in handen. Op 9 juni wordt duidelijk hoe fors radicaal-rechts in Vlaanderen wint, op 10 juni moet De Wever zich daartoe verhouden. Nadat zijn partij de deur maandenlang op een kier liet staan ('Vlaams Belang is een partij als een ander'), lijkt De Wever hem twee weken voor de verkiezingen dan toch dicht te smijten. N-VA zal niet regeren met Vlaams Belang, zegt hij op tv. 'Dan is het antwoordcarrémentneen.' Het is de vraag wat die woorden na campagnetijd waard zijn. In hetzelfde tv-interview zegt De Wever het 'niet zo eenvoudig' te vinden de uitslag van een groot Vlaams Belang naast zich neer te leggen. 'Het is een worsteling binnen mijn partij.' Halen ze bovendien 'samen een meerderheid' in het Vlaams parlement, dan maakt dat De Wever 'incontournable' op Belgisch niveau. Intussen reageert de radicale flank van N-VA bij monde van Theo Francken verrukt op het in hun ogen 'centrum-rechtse' akkoord dat in Nederland met de Wilders werd gesloten. 'Ik lees daar niks choquerends in.' Uitgerekend de man die van een beschaafd Vlaams-nationalisme zijn levenswerk maakte, de rechts-radicale variant jarenlang decimeerde en daarna weer wakker kuste, wacht een pijnlijke keuze. Breekt hij, zeker als dertig procent straks Vlaams Belang stemt, het cordon sanitaire? Of stapt hij toch in een Belgische centrumregering, ook als die slechts een fractie van zijn staatshervormingseisen inwilligt?
De Wever wacht waarschijnlijk met kiezen tot hij in oktober als burgemeester van Antwerpen wordt herkozen. Vriend en vijand achten de kans groot dat hij zich terugtrekt uit de toppolitiek en zich vanuit het Antwerpse stadhuis ontpopt tot de publieke intellectueel uit zijn beginjaren. De eeuwige gladiator die twintig jaar politieke strijd heeft overleefd kan er zijn memoires schrijven. Of zijn 'afspraak met de geschiedenis' daar als een voltooid hoofdstuk in komt, is maar de vraag.
Nicolas Maeterlinck / BELGA / ANP Bart De Wever tijdens een partijvergadering van de conservatieve Vlaamsnationalistische partij N-VA, 2023