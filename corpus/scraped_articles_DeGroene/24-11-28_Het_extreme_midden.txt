Het extreme midden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
In zijn boekDe domheid regeertomschrijft Sander Schimmelpenninck uitgebreid wat hij bedoelt met domrechts. Was het dan sowieso wel slim om die term te gebruiken? Zijn minachting blijft groot.
De gespeelde domheid van vooral rechtsepolitici werd al in 2020 door denker David Graeber geanalyseerd. In een clipje van drie minuten, ik zag het op X, legt hij uit hoe er in feite een symbiotische relatie bestaat tussen het liberaal-linkse midden, of wat hij 'het extreme midden' noemt, en extreem-rechts. Dat liberale midden, denk Obama of Macron, kenmerkt zich volgens Graeber door een mengelmoes van bureaucratisch neoliberalisme en een neerbuigend elitisme. Het is een uitermate onaantrekkelijke vorm van politiek, aldus Graeber, die zich bij gebrek aan een daadwerkelijke visie eigenlijk maar op één ding kan beroepen:'Well, at least we're not nazi's'.
En precies daar spelen extreem-rechtse politici op in. Ze doen zich dommer voor dan ze zijn, spelen de nazi (ook al zijn ze doorgaans vooral neoliberaal), om de neerbuigende spot en minachting van het extreme midden op te wekken, en zo de stemmen binnen te harken van mensen die zich geminacht voelen. Ze hebben elkaar nodig, dit extreme midden en extreem-rechts: 'Ze proberen een situatie te creëren waarin dit de enige twee haalbare politieke keuzes zijn, omdat ze elkaar voeden en aanvullen.'
Dat het niet helpt om je politieke tegenstander een nazi of fascist te noemen, te donderpreken over de ondergang van de democratie, en dat het extreme midden ons niet zal redden, moge na de verkiezingsoverwinningen van Geert Wilders en Donald Trump wel duidelijk zijn. De vraag is dan ook hoe slim het is om hardnekkig de term domrechts te blijven gebruiken. In zijn boekDe domheid regeert: Hoe opzettelijke onwetendheid een politieke strategie werdlegt Sander Schimmelpenninck omstandig uit dat hij hiermee geen onintelligente of laagopgeleide mensen bedoelt, het gaat hem om 'mensen met politieke en (sociale-)mediamacht die zich van de domme houden, domheid veinzen of zich opzettelijk onwetend houden'.
Maar zijn minachting blijft groot. Uit een interview metde Volkskrant,na de vraag of hij hoopt dat een PVV-stemmer zijn boek gaat lezen: 'Neuh, die lezen überhaupt niks.'
Vooropgesteld: Schimmelpenninck heeft in veel opzichten gelijk. Misinformatie tiert welig, feiten leggen het af tegen gevoelens (er is alleen een asielcrisis omdat mensen dat zo ervaren; de werkelijke asielinstroom is al jaren redelijk gelijk) en daar spint rechts garen bij. Schimmelpenninck analyseert ook goed wat de wapens zijn van de door hem genoemde 'makelaars in domheid'. De zondebok bijvoorbeeld (mensen met een migratieachtergrond); de valse balans (tegengestelde meningen als gelijkwaardig presenteren: de waarheid zal dan wel ergens in het midden liggen); of de censuurschwalbe (mag ik soms geen eigen mening meer hebben?). Terecht ook wijst hij naar sociale media als de grootste aanjagers van domheid. Omdat algoritmen daar vooral ophef belonen, dat wat woede of ontzetting opwekt en dus veel likes of retweets genereert, vinden totaal ongefundeerde meningen al snel een gigantisch publiek. Waarna die meningen maar al te vaak overgenomen worden door de reguliere media. Of zoals Schimmelpenninck het zegt: 'De reacties op nieuws werden nieuws, decommentswerden decontent.'
Nu is van alle sociale-mediaplatformen zonder enige twijfel X de grootste aanjager van desinformatie. Sinds de rijkste man ter wereld, Elon Musk, hier het roer overnam, is het een beerput geworden van complottheorieën, antisemitisme, racisme en vrouwenhaat. Tegelijkertijd is het ook nog steeds een cruciale nieuwsbron. Niet in de laatste plaats omdat de reguliere media, of in het jargon van domrechts, de mainstream media, het zo vaak af laten weten.
Zo wist de gebruiker van X allang hoe sommige hooligans van Maccabi Tel Aviv zich in Amsterdam misdroegen, dat ze mensen bespuugden, een taxichauffeur belaagden en genocidale spreekkoren aanhieven met 'Dood aan alle Arabieren' en 'Er zijn geen scholen in Gaza, want er zijn geen kinderen meer.' In hetAchtuurjournaalvan de nos ontbrak dat echter geheel (al verwees de correspondent wel naar die spreekkoren, ironisch genoeg om te vertellen dat die op de Israëlische tv niet te zien waren). Mede dankzij de eenzijdige berichtgeving spraken politici wereldwijd in no time hun eenzijdige afgrijzen uit en werd de zondebok gevonden in een 'Marokkanenprobleem'.
Alleen op X krijg ik te zien hoe het Israëlische leger huishoudt in Palestina en Libanon. Alleen daar leer ik dat de grootste groep dodelijke slachtoffers van Israëls strijd tegen Hamas kinderen tussen de vijf en negen jaar oud zijn (inmiddels meer dan tienduizend), of dat er al 137 journalisten zijn vermoord. Via X krijg ik informatie over de wapenindustrie, over BlackRock, hoor ik nog eens wat van David Graeber, zie ik een lezing waarin overtuigend uitgelegd wordt hoe kwalijk de rol van de Navo is geweest bij de Russische aanval op Oekraïne. En die lezing komt niet van een of andere complotdenker, maar van de alom bejubelde econoom Jeffrey Sachs. Dus als ik vervolgens lees hoe Schimmelpenninck met een minachtende achteloosheid Ewald Engelen, fel criticus van de oorlogsindustrie, onder het kamp van domrechts schaart en hem 'pro-Russisch pseudopacifisme' verwijt, draagt dat wat mij betreft niet bij aan zijn overtuigingskracht.
Het ligt ook aan Schimmelpennincks stijl, die is kort door de bocht en op de man. Het gekke is: al lezende kreeg ik steeds meer het gevoel te worden toegesproken door mijn complotdenkende vriend. Die vriend ken ik al sinds mijn zestiende, we zijn samen de wereld over gereisd, inmiddels twijfelt hij nog of de aarde plat is en gelooft hij dat de maanlanding niet heeft plaatsgevonden. Van hem mag ik hem geen complotdenker noemen, al komt hij zelf ook niet met een betere term: hij ziet zichzelf als een individu, volgens Schimmelpennincks definitie behoort hij in elk geval zeker tot domrechts.
Het is de autoriteit waarmee beiden spreken, de absolute overtuiging van het eigen gelijk, het gebrek aan nieuwsgierigheid, de neerbuigendheid naar mensen die het nog steeds niet begrijpen, dat extreme vijandsbeeld. In zijn boek presenteert Schimmelpenninck de strijd bijna als die tussen goed en kwaad, met aan de ene kant de verlichte ratio en aan de andere domme duisternis.
InDe domheid regeertgeeft hij een hoop tips over hoe om te gaan met die domheid. Zo moeten we vooral niet naar een andere verklaring zoeken dan degene die Schimmelpenninck geeft, zoals veel 'sociologen, stukjestikkers en opiniepeilers' helaas nog wel doen: 'Om geld te verdienen aan wat zij "afgehaakten", "ongehoorden" of "andersdenkenden" noemen, moeten zij hen publiekelijk in bescherming nemen.' Pak ze in plaats daarvan keihard aan,shameze, benoem de domheid, leg de geldstromen en verdienmodellen bloot, ze zijn gevoelig voor complotten dus hier kun je ze op pakken! Of zoals hij socioloog Jaron Harambam citeert: 'Je kan vrij eenvoudig hun identificatie met kritisch denken aanboren door te zeggen: "Je hebt niet door dat je door die gasten ook doorgedraaid wordt."' Waarmee zowel Schimmelpenninck als Harambam vooral aantonen dat ze duidelijk nog nooit met een complotdenker of domrechtser hebben gepraat.
Diezelfde Harambam heeft volgens Schimmelpenninck overigens ook nog wat bruikbare tips voor een beter links verhaal. Ik citeer: 'Het [is] belangrijk om de waarden van mensen te erkennen.' Punt. Waarna Schimmelpenninck dat nieuwe linkse verhaal parafraseert met: 'Ik zie je, ik begrijp je zorgen en ik snap dat je het gevoel hebt dat de machthebbers niet aan jou denken. Maar laat je niet om de tuin leiden door die rattenvangers.' Ziedaar de leegte van het extreme midden. En kies vooral niet voor de nazi.
De ingrijpendste suggestie die Schimmelpenninck doet is om de vrijheid van meningsuiting in te perken. Volgens hem moeten techbedrijven verplicht worden om de verspreiding van des- en misinformatie tegen te gaan. En is het de overheid die daarbij moet besluiten wat misinformatie is: 'Je zou de overheid kunnen laten ingrijpen op de ideeënmarkt, door bepaalde "producten" te verbieden.' Bepaalde ideeën dus. Net nu de Duitse Bondsdag een resolutie heeft aangenomen die kritiek op Israël gelijkstelt aan antisemitisme en dus strafbaar maakt. Gaan zij dan bepalen welk nieuws uit Palestina wenselijk is? Schimmelpenninck zal in elk geval domrechtser Caroline van der Plas aan zijn zijde vinden die graag het Instagram-account Cestmocro wil laten verbieden.
Er staat inderdaad veel op het spel, zoals Schimmelpenninck stelt, ook de democratie zelf. Maar werkelijk het allerdomste dat je dan kunt doen is (nog meer) macht wegnemen bij het volk.
Het probleem is dat de democratische instituties die Schimmelpenninck zo vanzelfsprekend verdedigt al decennialang worden uitgehold. Daar heeft domrechts niets mee te maken, die drukken alleen waar het pijn doet. Het wantrouwen in de overheid is terecht, met al die veel te innige banden met beurzen en banken, Big Tech en Big Oil, de wapenindustrie. Het zijn dan ook de instituties zelf die moeten veranderen. Het grote geld moet eruit, alle lobbyisten. Zodat er ook iets te kiezen valt over het gevoerde neoliberaal-economische beleid. Want niet alleen David Graeber meende dat het extreme midden en extreem-rechts elkaar vinden in dat beleid. Hetzelfde zei onlangs de miljardair en CEO van BlackRock, Larry Fink, vlak voor de Amerikaanse verkiezingen. 'Ik ben er moe van te horen dat dit de belangrijkste verkiezing van je leven is', zo sprak hij tijdens een conferentie. Harris of Trump:'The reality is over time it doesn't matter.'Niet voor BlackRock in elk geval.
Het goede nieuws is evenwel dat er een uitermate geschikt wapen beschikbaar is tegen de uitdijende invloed van het grootkapitaal op politiek (en media), een die burgers juist meer macht geeft, namelijk burgerberaden. In zijn boek noemt Schimmelpenninck ze ook, zij het maar kort, maar wie meer wil lezen over deze burgerberaden, hoe ze werken en waarom ze zo ontzettend hard nodig zijn: eerder gaf Schimmelpennincks uitgever De Correspondent er een geweldig boek over uit,Nu is het aan onsvan Eva Rovers. Ik zou zeggen: lees vooral dát boek!
Roger Cremers / Lumen | Sander Schimmelpenninck, kort door de bocht en op de man