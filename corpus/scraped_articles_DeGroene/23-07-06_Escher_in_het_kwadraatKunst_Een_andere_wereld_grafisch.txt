Escher in het kwadraat Kunst Een andere wereld, grafisch

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
M.C. Escher is wereldberoemd vanwege zijn geometrische illusies. In Den Haag maken drie tentoonstellingen de verschillende niveaus duidelijk waarop zijn werk benaderd kan worden.
Een trap gaat omhoog én omlaag,een hand tekent en wordt tegelijk getekend, een weiland verandert in een vogel. De prenten en tekeningen van M.C. Escher zetten de kijker op het verkeerde spoor, laten zekerheden die de uitgesproken prenten suggereerden, verdwijnen. Het zijn tekeningen en prenten die laten zien dat ze niet de werkelijkheid tonen, maar niets méér zijn dan een paar lijnen op papier. De lijnen stonden er al, tóch lieten we ons beetnemen.
Eind 1971, een half jaar voor het overlijden van de graficus, moet vooral het boekDe werelden van M.C. Escher- verschenen bij de gelijknamige tentoonstelling in Den Haag - voor veel mensen in Nederland de eerste kennismaking zijn geweest met het werk. Met een oplage van 75.000 exemplaren bestempelde het cpnb het als boek van de maand.
Naast het levensverhaal van Van Gogh en Nijntje van Dick Bruna zijn de geometrische raadsels van M.C. Escher daarmee de internationaal bekendste beelden van Nederlandse afkomst. Net als het konijn hebben de Escher-prenten een universele aantrekkingskracht. Beide danken hun bekendheid aan boeken en andere reproducties. En beide krijgen vanuit de kunstwereld maar beperkte aandacht. Drie musea in Den Haag organiseren dit jaar een tentoonstelling rond het werk van Escher, elk op hun eigen manier.
Precies 125 jaar geledenwerd Maurits Cornelis Escher in Leeuwarden geboren, als vijfde en jongste zoon van George Arnold Escher, hoofdingenieur van Rijkswaterstaat. Het gezin verhuisde in 1903 naar Arnhem. Zoon 'Mauk', zoals de latere graficus genoemd werd, was op de middelbare school geen goede leerling. Na een paar maanden in Delft, waar hij net als zijn vader aan de technische universiteit studeerde, schreef hij zich in aan de kunstnijverheidsschool in Haarlem. Hier overtuigde zijn docent Samuel Jessurun de Mesquita hem ervan om zich te specialiseren in grafiek.
De Mesquita is daarmee 'de ontdekker van Escher' volgens museum Escher in het Paleis, gevestigd in het Paleis aan het Lange Voorhout. In de tentoonstelling hangen de werken van leerling en meester naast elkaar. 'Perspectief boeit Escher van jongs af aan', staat er in de toelichting, en: 'Als jonge kunstenaar kijkt Escher goed om zich heen.' Zinnen die je alleen in een museum leest waar een uitzonderlijk breed publiek wordt verwacht. In deze tentoonstelling zijn de meeste werken van De Mesquita nauwelijks te onderscheiden van die van Escher. Hun onderwerpen overlapten, zo blijkt: cactussen, schelpen, een moeder met een kind aan de borst. De dertig jaar oudere docent heeft duidelijk meer ervaring, weet ook in de eenvoudige onderwerpen humor te verwerken, maar beiden gebruiken dikke zwarte lijnen, symmetrie en soms, voorzichtig, overdrijving.
Ook na de studietijd hielden De Mesquita en Escher contact. Er moet een standsverschil zijn geweest: Escher had dankzij een grote toelage van zijn vader en later een dubbele erfenis nooit geldzorgen, De Mesquita moest wél werken voor zijn geld, en was desondanks - of juist daarom - veel experimenteler in de variatie van technieken en stijlen. In de oorlog, toen drukpers en publicaties voor de joodse De Mesquita niet meer toegankelijk waren, tekende hij met pen fantasietekeningen van mensfiguren naast en tegenover elkaar.
Rond dezelfde tijd begon Escher aan zijn vlakvullingen en transformaties. In een laatste brief, in januari 1944, noemt de leermeester Escher 'Beste vriend'. Als De Mesquita enkele weken later met zijn vrouw en zoon is opgepakt, weet Escher nog een stapel prenten uit het huis te redden. In 1946 dringt hij met succes aan op een overzichtstentoonstelling van De Mesquita's werk in het Stedelijk Museum in Amsterdam - het hele gezin De Mesquita is in Auschwitz vermoord.
Kunstmuseum Den Haag - dat overigens ook de leiding heeft over Escher in het Paleis - presenteert een ander verhaal: dat van de tijdloze illusionist, met de tentoonstellingEscher: Andere wereld.Studio Gijs Van Vaerenbergh heeft rondom de bekende prenten en tekeningen decors gemaakt in de museumzalen die het werk van Escher echoën. Het museum heeft de grootste collectie houtsnedes, prenten en tekeningen van Escher in beheer, waarbij vooral de tekeningen interessant zijn om van dichtbij te kunnen bekijken. De twee Vlaamse kunstenaars Pieterjan Gijs en Arnout Van Vaerenbergh (beiden in 1983 geboren in Leuven) gebruiken onderdelen uit de illusies van Escher: de schijnbaar eindeloze bogen uit de prent uit het Alhambra in Granada en de onmogelijke trappen uitRelativiteit,de houtsnede uit 1953, zijn in drie dimensies rondom de prenten bevestigd. Het is daarmee vooral een bevestiging van wat bezoekers al denken te weten van Escher voordat ze het museum bezoeken: dat er gespeeld wordt met onmogelijke trappen en dat die niet te betreden zijn. Escher was niet voor niets een groot bewonderaar van de etsen van Giovanni Battista Piranesi - en van Italië in het algemeen.
In tentoonstellingsruimte West Den Haagkomen de thema's van Eschers werk op een heel ander niveau aan bod. Met de tentoonstellingGödel Escher Bachspelen de curatoren in op het boek dat de Amerikaanse natuurkundige en cognitiewetenschapper Douglas Hofstadter in 1979 publiceerde. Het werd in 1980 bekroond met de Pulitzerprijs en verscheen in 1985 in het Nederlands. Het werd wereldwijd goed verkocht, al zal niet iedereen het boek uit hebben gelezen. Op het omslag is de inhoud omschreven als 'een metaforische fuga op mensen en machines in de geest van Lewis Carroll', op YouTube zijn colleges te vinden waarin een poging wordt gedaan de strekking van het boek uit te leggen. Voor West Den Haag is het idee van de zelfreferentie, het idee dat een wiskundige formule, een muziekstuk, een kunstwerk of een mens het over zichzelf kan hebben en daarmee zichzelf niet uitwist, het belangrijkste thema, aldus de toelichting.
Maar liefst 33 kunstwerken van even zo veel kunstenaars uit de afgelopen anderhalve eeuw zijn in deze uitgebreide, breed uiteenlopende tentoonstelling te zien. Het openingsbeeld is klein maar ijzersterk. Het is een illustratie gemaakt door Ernst Mach, eenZelfportret (uitzicht vanaf het linkeroog)uit 1886. De Oostenrijkse natuurkundige, bekend van het Mach-getal dat vooral gebruikt wordt bij geluidsbarrières, stelde met deze tekening dat het enige wat we werkelijk van onszelf zien, het uitzicht is vanuit één oog.
Meteen hierna is het enige authentieke werk van Escher te zien: het omslag van een programmaboekje voor een uitvoering van deMatthäus Passionin 1938 in Naarden. De houtsnede toont, naast de letters, alleen het silhouet van Christus die zijn kruis draagt. Geen optische illusie, geen vlakvulling. Het noemen van de naam, en de associatie met Bach, de anderecoverboyvan het boek van Hofstadter, is hier voldoende.
De tentoonstelling waaiert breed uit, zo breed dat je als bezoeker soms ook het idee hebt in een tekening van Escher te zijn beland. Het springt van letterlijke verwijzingen naar het werk van Escher naar de mathematische zelfbedachte logica van kunstenaar Hanne Darboven uit 1973, en van computergegenereerde muziek door Florian Hecker uit 2010 naar een levensgrote robot in de vorm van een vrouw die ook een bewustzijn schijnt te hebben.
De tentoonstelling bestaat grotendeels uit bestaand werk, maar er zijn ook nieuwe kunstwerken gemaakt, speciaal voor de tentoonstelling. Voor de installatieSpeechsongmaakte de Canadese kunstenaar Richard Cavell een video van iets meer dan een half uur over de mysteries rond componist Arnold Schönberg en pianist en componist Glenn Gould. Schönberg was degene die de twaalftoonsmuziek introduceerde en in 1933 naar de Verenigde Staten kwam, Gould is bekend vanwege zijn interpretaties van de muziek van Bach - en vanwege zijn meezingen tijdens het pianospelen, duidelijk te horen op de opnamen. In de film voert Cavell fictieve gesprekken met de muzikanten tegen de achtergrond van door Schönberg geschilderde zelfportretten, en maakt zo duidelijk dat woorden en muziek net als tekening en perceptie bij Escher eindeloos in elkaar over kunnen gaan.
Een heel andere interpretatie van zelfreferentie brengt filmmaker Joke Olthaar met haar filmBerguit 2021. De film van tachtig minuten volgt stenen, water, grote en kleine rotsen bij zon, wind en mist in zwart-wit. Steenbokken geven de schaal aan, stromend water maakt het geluid. Soms, in de verte, verschijnen wandelaars. Wie ze zijn, of het afgesproken werk is of dat ze toevallig voorbijkomen, is niet duidelijk. Olthaar maakte de film in de Sloveense bergen, in 2021 was de film te zien op het Internationaal Filmfestival in Rotterdam. Door de berg als hoofdpersoon te maken, wist ze hier haar eigen aanwezigheid als maker bijna uit - en is daarmee tegelijkertijd alomtegenwoordig.
De ruimte van West Den Haagis al vijf jaar de voormalige Amerikaanse ambassade. Als het aan Kunstmuseum Den Haag had gelegen, was hier nu al een groot Escher-museum in gevestigd. Oorspronkelijk was er het plan om een hotel bij te voegen, maar dat bleek niet haalbaar. Toch bleek eind vorig jaar dat de gemeente Den Haag, die eigenaar is van het pand van Marcel Breuer uit 1959, het plan nog steeds ziet zitten: hier zal een groot museum komen met en over het werk van M.C. Escher.
Totdat hier de plannen volledig rond zijn, kan West Den Haag hopelijk blijven. Deze GödelEscher-Bach-tentoonstelling is wellicht iets te veel bedacht vanuit het idee dat het boek voor alle bezoekers gesneden koek zou zijn, het laat wel zien dat een breder perspectief dan steeds weer dezelfde vlakvullingen tonen, op den duur ook wat vervelend kan worden.
Wanneer het Escher-museum er dan toch komt, zou het sympathiek zijn als het tenminste het cadeaupapier van ontwerper Hansje van Halem zouden overnemen, dat ze speciaal voor de huidige tentoonstelling in West ontwierp. Het is een hommage aan het papier dat Escher zelf ooit ontwierp voor de Bijenkorf, maar dan wel met het perspectief van de huidige tijd.
Gödel Escher Bachis t/m 27 augustus te zien in West Den Haag, de tentoonstelling in Escher in het Paleis is t/m 1 oktober te zien enEscher: andere wereldis t/m 10 september te zien in Kunstmuseum Den Haag
Het zou sympathiek zijn als het Escher-museum het cadeaupapier van Hansje van Halem zou overnemen