Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Ik moest ergens optreden, en door een miscommunicatie verkeerde de organisatie in de veronderstelling dat ik voor een vergoeding van 500 euro een lezing zou verzorgen van 35 minuten. Er begon mij iets te dagen van het misverstand toen de organisatie me in de weken voorafgaand vroeg om de titel van mijn lezing. Ik, die had gedacht dat het hier ging om het iedere schrijver bekende schemergebied van 'iets vertellen' en 'een stukje voorlezen' waar menig literaire bijeenkomst uit bestaat, kortom het soort praten waar je geen kostbare voorbereidingstijd aan kwijt bent, raakte lichtelijk in paniek.
De meeste mensen realiseren zich dit niet, en waarom zouden ze ook, maar een lezing van 35 minuten betekent zo'n 4500 woorden geschreven tekst - dat is zeven keer de lengte van deze column. Ik had daar de tijd niet voor, om de simpele reden dat geen enkele schrijvende freelancer die langzaam wordt gewurgd door haar stugge volharding om in Amsterdam te blijven wonen, in een appartement waar haar huurbaas ieder jaar vrolijk méér voor blijft vragen, zodat die inmiddels is opgelopen tot een bedrag dat ze niet eens hardop durft uit te spreken omdat de maatschappelijk gekte van de woningmarkt dan zou lijken op een persoonlijke,je lijkt wel gék!- ik had daar de tijd niet voor, om de simpele reden dat alleen al de huur van mijn appartement méér zou bedragen dan 500 euro in de tijd die het schrijven van zo'n lange tekst realistisch gezien kostte (ik heb dit uitgerekend want ik ben inderdaad gek: zo'n 166 euro meer).
Hoe dan ook, ik kreeg iets meer betaald en kon daarvoor een lezing schrijven, zij het eentje met veel citaten. De lezing ging over het eeuwige gevecht van schrijvers om geld. Over hoe geld op de meest concrete manier een vorm van erkenning is, namelijk de eenvoudige erkenning van het feit dat iets fatsoenlijk formuleren tijd en inspanning vergt.
Bij Joseph Roth - die zich achterover schreef, en met geld smeet zodra hij er wat van in handen had - hadden financiën een directe invloed op zijn stilistische keuzes.
'Ik heb het gevoel dat je erg veel moet praten', schreef hij in 1929 aan zijn vriend en geldschieter Stefan Zweig, 'om van het stadium waarin je compleet verkeerd begrepen wordt te komen in het stadium van het "gedeeltelijke" misverstand. Maar de reden waarom ik in een zo compacte stijl schrijf is van materiële aard. Want ik moet erin slagen het hoogstnoodzakelijke te verdienen zonder regelmatig artikelen te moeten schrijven, wat mijn gezondheid ondermijnt.'
Er is altijd de verlokking van onszelf een zo efficiënt mogelijke machine te maken, zelfs als het op schrijven aankomt. Ik ben bij vlagen in staat om vrij geloofwaardig zoals mezelf te schrijven: ik imiteer mezelf als het ware, zonder dat ik de échte arbeid verricht die het échte schrijven vergt (dit gevoel heb ik overigens nooit als ik een boek schrijf; anders dan Roth, die een behoorlijke bestsellerschrijver was tot de nazi's de boel kwamen verpesten, vormen mijn boeken geen bron van inkomsten waar ik echt rekening mee houd), (ook op deze plek, ik zweer het, krijgen mijn lezers het echte werk te lezen - niet omdat ik er niks voor betaald krijg, overigens).
Na afloop van de lezing vroeg iemand me of ik had overwogen het hele stuk door AI te laten opstellen. Ik bedacht pas later dat ik gewoon had kunnen zeggen: hoe kunt u weten dat ik dat niet heb gedaan? Ik bedacht pas later waarom ik het liefst nul gedachten aan AI wijd, tot het echt niet meer anders kan. Niet omdat AI zo eng is, maar omdat het de meeste mensen maar weinig kan schelen: wat kennis is, wat moeite kost, wat het verschil is tussen iets opzoeken en iets begrijpen. En ik dacht, zoals ik al de hele dag deed, aan Joseph Roth, die al zijn bezittingen kwijt kon in drie koffers. Niet dat hij gelukkig was, maar toch.
'Hoe lopen uw laatste boeken? Bent u tevreden?'
Joseph Roth in een brief aan Stefan Zweig, 1928