Een nieuwe burger, een nieuwe stem Stemrecht voor ex-gevangenen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Ruim 3,6 miljoen ex-gedetineerden in de VS zijn voorwaardelijk of onder proeftijd vrij. Een deel van hen mag 5 november voor het eerst een president kiezen. Voor iemand als Chino Ortiz is dat de laatste stap naar re-integratie.
New Jersey Route 129loopt recht door de hoofdstad. Rijdend richting het zuiden zouden de imponerende rode muren aan je voorbij kunnen gaan; de industriële gebouwen naast de weg lijken op elkaar. Maar als je goed kijkt, zie je prikkeldraad op de muren en witte busjes voor de deur. Om de hoek van een peuterspeelzaal, midden in een woonwijk, staat de New Jersey State Prison. De enigemaximum security-gevangenis in de staat.
Op een vroege ochtend in januari 2024 staan ruwweg twintig mensen op de stoep aan de overkant van de gevangenis. Hun kleurrijke paraplu's contrasteren met de grijze lucht. Zo nu en dan werpen ze een blik op de enige deur in de bakstenen muur - door die deur zal minuten later Paul Williams naar buiten lopen als een vrij man. Williams heeft 52 jaar in de gevangenis gezeten voor een moord tijdens een overval op een taverne. Zijn medeverdachte doodde de man.
Een van de aanwezigen is Edwin 'Chino' Ortiz, geen familielid of juridische hulp, maar Williams' hoop voor de toekomst. Chino lijkt ontspannen, pratend met familieleden en advocaten, maar hij is zenuwachtig: dit is de eerste gevangenis waar hij naartoe werd gestuurd. Voor hem voelt het surreeel om niet meer aan de andere kant van die hoge muren te zijn. Chino en zijn broer Carmelo werden in 1987 naar de gevangenis gestuurd voor eenfelony murder,een moord - met of zonder opzet - tijdens of als gevolg van een zware misdaad.
Chino heeft een grijs ringbaardje en vriendelijke ogen. Onder zijn rechteroog een vervaagde tattoo van een draak, een herinnering aan zijn tijd in de gevangenis, geïnspireerd door het boekThe Art of Warvan Sun Tzu, het symbool voor wijsheid, kracht en transformatie. Hij heeft een olijk karakter, maar verandert in een gepassioneerde activist wanneer hij spreekt overcriminal justice. Zijn broer Carmelo lijkt op hem: hetzelfde kale hoofd en een grijze ringbaard. Maar hij heeft een strengere blik, een schorre stem, en zijn bril lijkt vastgeplakt te zitten op zijn voorhoofd. Hij is de oudere broer.
De meeste gevangenen keren op een dag terug naar de maatschappij. Hoewel zij de tralies van hun cellen achter zich laten, reiken de onzichtbare kettingen nog ver door. Wanneer ex-gedetineerden terugkeren uit de gevangenis, worden zij beperkt in het vinden van een huis en een baan, de voorkeur gaat immers uit naar mensen zonder strafblad. Daarnaast spelen individuele factoren een rol: ouders moeten vaak voogdij over hun kinderen terugwinnen, de mentale en fysieke gezondheid onder gevangenen is breekbaar en de toegang tot zorg beperkt. Door verslavingen lopen ex-gedetineerden kans terug te vallen in het criminele circuit en voor hen die voorwaardelijk worden vrijgelaten bestaat een constante dreiging dat zij kunnen worden teruggestuurd naar de gevangenis.
Toen Chino en zijn broer Carmelo in 2016 na dertig jaar vrijkwamen, vonden ze het re-integreren in de maatschappij een veel zwaardere opgave dan verwacht. In 2021 richtten ze daarom de Returning Citizens Support Group op. Mensen die tijd in de gevangenis hebben doorgebracht, familie in de gevangenis hebben of deel uitmaken van organisaties die in het strafrechtsysteem werken, komen elke week bijeen om hun ervaringen te delen en elkaar vooruit te helpen. Naast het leiden van de supportgroep helpen de broers voormalige gevangenen met het vinden van huisvesting en werk, het verkrijgen van een identiteitsbewijs, het betalen van openstaande boetes die zich tijdens hun gevangenschap hebben opgestapeld en het opvangen van vrijgelaten gevangenen aan de poort. Daarbij willen de broers verandering teweegbrengen: met hun werk proberen Chino en Carmelo families te helpen zich los te maken van generationele cycli van misdaad, terwijl ze tegelijkertijd de systemen bestrijden die deze cycli in stand houden. Chino ziet het als zijn taak om de community te overtuigen dat hun stem de kracht heeft om de politiek te veranderen.
'Wanneer we de vraag stellenhoe we op het punt zijn gekomen waar Amerikaanse praktijken zo verschillen van de rest van de democratische wereld, is het meest plausibele antwoord dat we kunnen geven: ras', schrijven de sociologen Jeff Manza en Christopher Uggen in het boekLocked Out: Felon Disenfranchisement and American Democracy(2006). 'Raciale factoren speelden een significante rol in de constructie en ontwikkeling van Amerikaanse politieke instituties. Deze instituties vormden op hun beurt algemeen beleid en het beleid omtrent stemrecht en criminal justice in het bijzonder.'
Van de beroemde Jim Crow-wetten in de zuidelijke staten die een legale rassenscheiding oplegden, het intrekken van stemrecht van immigranten in het begin van de twintigste eeuw en voorbeelden als de eerste vrouwelijke senator in Georgia, Rebecca Latimer Felton, die haar aanhangers in 1897 vertelde dat verkrachtingen van witte vrouwen 'zouden toenemen met elke verkiezing waarbij de witte man zichzelf gelijkstelt met een inferieur geslacht', tot de laterewar on drugs,waarbij de gevangenispopulaties omhoog schoten: in het boek beschrijven Manza en Uggen hoe het ontnemen van stemrecht verweven is met systematisch racisme in Amerika en door decennia vanmass incarcerationgrotendeels doorwerkt tot de dag van vandaag.
Dezelfde Uggen bracht in 2022, samen met The Sentencing Project, een non-profitorganisatie die onderzoek doet rond criminal justice, een rapport uit waarin zij schatten dat in 2022 4,4 miljoen Amerikanen niet mochten stemmen vanwege een veroordeling voor een misdrijf - één op de vijftig volwassenen. Van Amerikanen met een Afro-Amerikaanse afkomst mag één op de negentien niet stemmen. In conservatieve staten als Alabama, Tennessee en Virginia, waar het stemrecht bij de meeste misdaden wordt ingetrokken, is dit getal nog hoger: één op de tien zwarte Amerikanen is het stemrecht ontnomen.
Sinds de laatste verkiezingen is er echter ook veel veranderd: in New York, Californië, Nebraska,
Minnesota, New Mexico, Washington en Connecticut werd de wet herzien zodat mensen die voorwaardelijk vrij zijn ook mogen stemmen. In Iowa werd de wet op dezelfde manier aangepast, maar worden ex-gedetineerden die voor moord of zedendelicten hebben vastgezeten nog steeds uitgesloten van stemming. Washington D.C. volgde vlak voor de verkiezingen van 2020 het voorbeeld van Maine en Vermont, en werd de derde staat waar gevangenen mogen stemmen.
Het teruggeven van stemrecht past bij een bredere trend in de progressieve staten, waar na jaren van mass incarceration steeds meer wetten worden teruggedraaid. In New Jersey bijvoorbeeld werd in 2017 het monetaire borgsysteem hervormd en werd een regel geïntroduceerd die voor elke nieuwe wetgeving binnen het strafrecht vereiste dat deze een impact had op'racial and ethnic criminal justice'.Een significant deel van de gevangenispopulatie werd tijdens de coronapandemie eerder vrijgelaten om grootschalige besmetting tegen te gaan, en sinds kort kunnen gevangenen die veroordeeld zijn tot langdurige straffen toen ze onder de achttien jaar waren een rechtbank verzoeken hun zaak na twintig jaar te herzien.
Tot slot veranderde de gouverneur van New Jersey in 2019 de wet waardoor de tachtigduizend mensen die voorwaardelijk of onder proeftijd vrij waren hun stemrecht terugkregen. Dat is in een staat waarin 59 procent van de gevangenispopulatie zwart is, terwijl zij 15,4 procent van de inwoners vormen, belangrijk, volgens zowel experts als de broers Ortiz. 'Als het aankomt op het maken van wetten in het criminal justice-systeem', zegt Chino, 'kan het hebben van de juiste mensen op de juiste plekken het systeem veranderen.'
Chino en Carmelo groeiden opin de beruchte Christopher Columbus Homes in Newark. Als deze projecten in 1994 worden afgebroken, citeertThe New York Timeswat de huisvestingsambtenaar James Baugh zei toen hij in de jaren tachtig het gebouw bezocht: 'Geen mens zou ooit zo mogen leven, geen dier zou zo mogen leven.'
Chino stopt met school op zijn vijftiende - hij is dan al begonnen met het snuiven van verfverdunner en raakt verslaafd aan cocaïne. Op zijn achttiende heeft hij al een behoorlijk strafblad opgebouwd: 22 aanklachten, waarvan het merendeel overvallen en inbraken. Carmelo volgt het pad van misdaad en verslaving van zijn jongere broer als de sportschool waar hij op hoog niveau bokst afbrandt.
De broers zijn achttien en twintig wanneer zij een overval plegen die dodelijk afloopt. Het is september 1986. Chino en zijn medeverdachte overvallen twee personen op straat in East Orange in New Jersey. Carmelo bestuurt de vluchtauto. Als twee voorbijgangers toevallig op de overvallers stuiten, schiet Chino op hen. Een van hen overlijdt. Beide broers en hun medeverdachte worden tot dertig jaar gevangenisstraf veroordeeld.
Wanneer de broers in de New Jersey State Prison terechtkomen, heeft deze al een reputatie. Carmelo herinnert zich dat hij Richard Kuklinski zag, ook bekend als The Iceman, van wie wordt geloofd dat hij verantwoordelijk is voor meer dan honderd moorden. 'Ik vroeg mezelf af: hoe de fuck ben ik in de gevangenis beland met deze klootzak? Met deze gek?' zegt Carmelo. 'Ik hoor hier niet te zijn.'
In de eerste jaren kicken de broers af, volgen ze educatieve programma's en beginnen ze te werken als juridisch medewerkers in de gevangenis. Hun verandering, vertellen ze later, is te danken aan oudere gevangenen, hun spiritualiteit en educatie. Carmelo vertelt dat een groot deel van zijn oude vrienden overleed aan aids of een overdosis. 'Ik heb het idee dat God me een tweede kans heeft gegeven', zegt hij. Terwijl de broers binnen de muren hun verandering laten zien, moeten ze meer dan twee decennia wachten op een kans om dit aan de buitenwereld te kunnen tonen.
In september 2016 worden Chino en Carmelo vrijgelaten. De wereld waarin zij terugkeren heeft weinig weg van de wereld die ze achterlieten in 1987. Chino herinnert zich de eerste keer dat hij de bus nam naar zijn nieuwe baan als tuinier in Newark. Hij hoorde iemand zeggen: 'Hoe gaat het met je?' En antwoordde: 'Met mij gaat het goed, hoe gaat het met jou?' Maar toen hij om zich heen keek, realiseerde hij zich dat niemand tegen hem praatte. Mensen praatten in hun telefoon.
Nadat hij vrijkomt werkt Chino overdag als tuinier bij de Newark Greater Conservancy in New Jersey, in de avond werkt hij als vakkenvuller bij een supermarkt aan de overkant van de straat. De eerste maanden slaapt hij bij zijn zus of zijn moeder op de bank - het lukt hem niet om een huurhuis te vinden. 'Ik had geen huurdersgeschiedenis of kredietscore, en als je op een aanvraag invult wie je vorige verhuurder is, kun je moeilijk de bewaker van de gevangenis invullen', zegt Chino. Via zijn werk als tuinier lukt het hem uiteindelijk een verhuurder te vinden. 'Het was een studio, maar voor mij was het een paleis. Ik was zo dankbaar', zegt hij.
Carmelo vertelt dat hij de eerste weken in een negatieve spiraal belandde, omdat hij nog moest wachten op bepaalde documenten. 'Ik wilde zo graag werken en het goed doen, maar het voelde alsof ik werd tegengehouden.' Dat verandert wanneer hij wordt toegelaten op de campus van Rutgers University voor zijn bachelor in criminal justice. Hij studeert af in 2020, magna cum laude.
Beide broers hebben moeite in de nieuwe maatschappij. Ze beschrijven het als een cultuurschok. 'De bus kon opeens praten, mensen deden raar, ik dacht: is dit Amerika?' zegt Chino. Ze zoeken contact met mensen met wie ze in de gevangenis hebben gezeten om advies te vragen en ontdekken dat zij zich hetzelfde voelen - een opluchting. 'Zelfs met steun van je familie is het gewoon anders', zegt Chino. 'Het is niet hetzelfde als met de mensen met wie je binnen in de gevangenis was, met wie je decennialang doorbracht, elke dag.'
Het praten met bekenden groeit uit tot een wekelijkse bijeenkomst, en uiteindelijk tot de Returning Citizens Support Group.
Een hittegolf plaagt detri-state area- New Jersey, New York, Connecticut. In een grote ruimte met smaragdgroene muren staan veertig stoelen in een cirkel. De bezoekers begroeten elkaar met broederlijke termen, schudden elkaar de hand, kussen elkaar op de wang en geven elkaar knuffels. Mannen gekleed in een izar of djellaba, anderen in trainingspak. Vrouwen met lange nagels en buiktopjes, anderen met hijab. Chino en Carmelo zijn er niet. Een man met een kaal hoofd en een brede glimlach omringd door een zwartgrijze ringbaard neemt het over.
'Mijn naam is Sharuka, ik heb 35 jaar gezeten', zegt hij. Sharuka, alias Damon Venable, werd veroordeeld voor een felony murder in New Jersey toen hij zeventien was. Hij werkt nu als Community Affairs & Policy Specialist voor de New Jersey Office of the Public Defender, helpt anderen met hun re-integratie en schreef in 2023 een boek over zijn leven getiteldA Beautiful Pain.
De sessies beginnen altijd met een voorstelrondje, ook al kennen de meeste mensen elkaar. Vrijwel elke week verschijnen er een of twee nieuwe gezichten: mensen die een paar maanden vrij zijn en de groep voor het eerst bezoeken, of mensen die net uit de gevangenis komen. De bezoekers noemen elkaar familie. Ze haken in op elkaars problemen, geven elkaar advies en brengen vaak eten mee voor elkaar. Ex-gedetineerden met een eigen bedrijf geven trainingen voor beginnende ondernemers.
Vandaag ligt de focus op politiek. Sharuka vraagt waar mensen tegenaan lopen. Een man met een zwarte baard in een izar begint te praten over Gaza. Hij is ontevreden over zowel Trumps als Bidens handelen en roept op om op een onafhankelijke kandidaat te stemmen. Sharanda, een vrouw met een grote zwarte bril en een hoofddoek, denkt daar anders over. Volgens haar heeft Donald Trump de oplossing. Ik hoor de man naast mij zuchten. De man met de izar probeert haar te overtuigen. Sharanda geeft niet toe: zij gelooft heilig in Trumps oplossingen.
Wat bij deze verkiezingen de dominante politieke voorkeur is van de (ex-)gedetineerden die inmiddels mogen stemmen is nog niet duidelijk. In 2020 onderzocht The Marshall Project dit aan de hand van een politieke vragenlijst; de antwoorden van de 8266 geïnterviewden waren divers en vaak tegenstrijdig, schreef de nieuwsorganisatie. Van de witte respondenten zou 45 procent Trump steunen - een verrassing gezien de veronderstelling dat gevangenen over het algemeen Democratisch stemmen. Van de zwarte respondenten zou twintig procent voor Joe Biden kiezen, en zestien procent voor Bernie Sanders. Desondanks zei meer dan tachtig procent niet te geloven dat politici in hun belang zouden handelen.
Tegelijkertijd vertelt de helft van de respondenten dat hun tijd in de gevangenis hun motivatie om te stemmen heeft versterkt. 'Velen zeiden dat het kijken van nieuws, nuchter worden, het praten met celgenoten, onderwijs volgen of simpelweg ouder worden hun politieke betrokkenheid heeft vergroot', concludeert het rapport. 'Velen legden uit hoe hun politieke overtuigingen onlosmakelijk zijn verbonden met hun verlangen hun leven op orde te krijgen.'
Inmiddels is Joe Bidenvervangen door Kamala Harris. Chino en Carmelo zijn een stuk enthousiaster over Harris dan over haar voorganger. In haar zien de broers niet alleen een Democraat, maar ook iemand die voor verandering durft te staan. Carmelo heeft zich ingelezen in haar werk en wijst op het moment waarop Harris zich alsdistrict attorneyvan San Francisco uitsprak tegen de doodstraf voor een man die een politieagent neerschoot en doodde. Hoewel ze veel kritiek op deze uitspraak kreeg van onder andere de politie, bleef Harris bij haar beslissing.'She was like "no, I'm here to serve justice"',zegt Carmelo.
Van Republikeinen krijgt Kamala Harris het verwijt dat ze te soft is op het gebied van misdaad en dus een misdaadgolf heeft veroorzaakt - misdaad nam na covid grotendeels weer af in de Verenigde Staten, desondanks is het een belangrijk thema bij deze verkiezingen. De Trump/Vancecampagne heeft zich al vaker uitgesproken over het versterken vanlaw and order.Donald Trump wil politieagenten meer ruimte geven om geweld te gebruiken en roept op om de doodstraf vaker te gebruiken. Ook zijn running mate J.D. Vance wil strengere wetgeving rond misdaad en gaf Harris de schuld van de crisis aan de zuidgrens. Vance was een van de co-sponsoren van de Back the Blue Act of 2023, een wetsvoorstel dat de bevoegdheid van agenten om vuurwapens te dragen uitbreidt en zwaardere straffen voorstelt voor het doden van een rechter, agent ofpublic safety officer.
Als district attorney van San Francisco introduceerde Harris het Back on Track-programma, waarbij jongvolwassenen die voor 'kleinere' drugsmisdaden voor het eerst veroordeeld zouden worden, in plaats van een gevangenisstraf een twaalf tot achttien maanden durend educatief en maatschappelijk programma konden volgen. Tegelijkertijd wordt Harris door progressievere Democraten verweten juist te hard te zijn - ze introduceerde een wet waardoor ouders van spijbelende kinderen vervolgd konden worden en ging in hoger beroep tegen een wet die de doodstraf in Californië had kunnen afschaffen.
In haar boekSmart on Crime(2009) legde ze een raamwerk voor het hervormen van het criminal justice-systeem. Haar ideeën stonden soms echter haaks op progressieve hervormingen. Ook wordt Harris bekritiseerd vanwege haar campagne, waarbij ze Trump regelmatig als misdadiger aanduidt en zegt dat hij hard aangepakt moet worden, iets wat volgens critici schadelijk zou kunnen zijn voor mensen in het criminal justice-systeem.
De keuze voor Tim Walz aan haar zijde lijkt dan ook een manier om haar progressieve kant meer te onderstrepen. Walz wordt geprezen om de hervormingen die hij aanbracht als gouverneur in Minnesota. Hij maakte een einde aan de mogelijkheid om tieners tot levenslang te veroordelen, introduceerde een wet waardoor bepaalde misdaden na een bepaalde tijdsperiode van iemands strafblad worden gehaald en introduceerde stemrecht voor ex-gedetineerden die voorwaardelijk of onder proeftijd vrij zijn. Ook legaliseerde hij marihuanagebruik in Minnesota.
Karoline Leavitt, woordvoerster van de Trump-campagne, haalde kort na Walz' aanstelling uit naar hem door zijn wetsvoorstel om veroordeelde misdadigers stemrecht te geven 'bewijs' te noemen dat hij 'geobsedeerd is met het verspreiden van Californië's gevaarlijke, liberale agenda'. Trump is echter, zolang het hoger beroep niet is afgehandeld, ook een veroordeelde misdadiger. Hij staat geregistreerd in Florida, maar mag stemmen in New York omdat zijn zaak aangaande het betalen van zwijggeld daar loopt. De voorwaarde is dat hij niet in de gevangenis zit op de dag van de verkiezingen. Omdat de uitslag van het hoger beroep is verplaatst tot na de stembusgang, betekent dat voor Trump op 5 november in ieder geval één stem van een veroordeelde erbij - die van hemzelf.
Tijdens de presidentsverkiezingenvan 2016 waren Chino en Carmelo Ortiz net vrij. Chino meent zich te herinneren dat hij op Hillary Clinton heeft gestemd, maar weet het niet zeker. 'Ik kwam net thuis, het was waarschijnlijk het laatste waar ik op dat moment aan dacht', zegt hij. Uit onderzoek van het Massachusetts Institute of Technology blijkt dat in demidtermsvan 2018 maar zes procent van de gevangenen in Maine en acht procent van de gevangenen in Vermont stemde. Ook in andere staten stemden veel voormalige gevangenen niet.
Met alleen de wet veranderen zijn de Verenigde Staten er dus nog niet, zeggen Chino en Carmelo. 'Veel mensen zijn niet als kiezer geregistreerd', legt Chino uit. Sommige mensen hebben het idee dat hun stem geen verschil kan maken, anderen lopen tegen bureaucratische problemen aan tijdens hun registratie. Maar ook de angst om iets verkeerd te doen speelt een rol. In verscheidene staten met Republikeins bestuur, zoals Florida, Georgia en Virginia, zijn er taskforces aangesteld om verkiezingsfraude tegen te gaan. In Florida verschenen meerdere verhalen van mensen die, hoewel hun kiezersregistratie werd goedgekeurd, vervolgd werden na hun stem te hebben uitgebracht, omdat zij toch niet het recht hadden op registratie.
Elke week maken de broers een aankondiging. 'We vragen: wie is er geregistreerd en wie niet?' Als er problemen zijn met de registratie of andere redenen waarom mensen niet zijn ingeschreven, gaan de broers in gesprek. 'Een groot deel van de verandering is zorgen dat we weer volledig burger worden', zegt Carmelo. Met stemrecht, vult Chino aan, kunnen ze op mensen stemmen die wetten veranderen en ervoor zorgen dat bijvoorbeeld het vinden van een huis of baan makkelijker wordt.
De verantwoordelijkheid om het narratief rond ex-gedetineerden te veranderen ligt ook bij henzelf, beamen de broers tijdens elke supportgroep. Ze willen laten zien dat verandering mogelijk is. 'Ik wil mijn ervaringen delen met kinderen die opgroeien zoals ik opgroeide', zegt Chino. 'Zodat ze niet in de gevangenis eindigen, zoals ik deed, of iemand pijn doen, omdat zij zelf pijn hebben.'
Privécollectie Edwin' Chino' Ortiz | Links: Chino en Carmelo in de East Jersey State Prison, 1997; ...