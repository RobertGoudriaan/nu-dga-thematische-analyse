De bloementuin op een executieplaats Reis door Israël

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Tien maanden na 7 oktober, waarbij de anti-Israël-woede nuance onmogelijk maakt, reisde schrijfster Jessica Durlacher door een gewond, lijdend land. Toch ziet ze ook de nadruk op lichtheid, schoonheid, leven. En hoop?
In de hete zomer van 1979zou ik twee maanden werken in kibboets Afek, vlak bij Haifa. Het was de eerste keer dat ik Israël bezocht. Ik was zeventien en ik ging erheen met een niet-joodse vriendin, jolig, beiden voor het eerst aan de pil uit voorzorg maar ook vanuit het vaste besluit dat het nu of nooit was. Mijn kordate vriendin ontwaarde al op dag twee haar prins in een mooie, lange en languissante kibboetsnik, altijd happy van de weed, bij wie ze dezelfde avond nog introk. Ik bleef achter met tien vreemden op een zweterige slaapzaal met één wc.
Iets later raakte ikzelf bezeten van een andere nog veel vagere en trouwelozere boef, maar ook van het land, dat warm en rauw en spannend was. Elke ochtend plukte ik vol overtuiging van vier tot elf uur appels voor Israël, hakte ik dikke stammen onkruid weg voor Israël, hielp ik eten bereiden voor de harde werkers van Israël. Ik was voor het eerst lang van huis en ik miste dat huis (ook voor het eerst) volstrekt niet, de gehele periode verkeerde ik in een roes van verwonderde, wilde verliefdheid op een land dat me even vreemd was als eigen.
Israël betekende vanaf het begin: emotie. Het betekende mijn vader, die in juni 1967 zes dagen en nachten aan de radio gekluisterd zat: zes dagen lang kapot van de spanning om het geweld waarmee het jonge joodse land waarmee hij zich wonderlijkerwijs opeens volstrekt identificeerde, preëmptief in de aanval ging tegen zijn gezworen vijanden. Het gevoel was persoonlijk, irrationeel, panisch. De emotie hoorde bij een trauma dat met de niet-joodse wereld niet te delen viel, al was zijn parool al sinds 1945 (en misschien zelfs al eerder) adaptatie aan die gewone wereld. Israël, hoe ver weg ook, hoe vagelijk irritant, idealistisch, mooi en tegelijk lelijk en draufgängerig ook, behoorde opeens en bijna tot zijn eigen weerzin, tot zijn wereld, tot het meest eigene en intieme, een virtuele buffer tegen het gevoel van verstoten zijn en de verlatenheid na de shoah, de wereld waar pijn en woede om de vernietiging, vernedering en uitsluiting bij hoorden, maar ook een van verbondenheid, vastberadenheid en hoop.
Tijdens de oorlog van '67 heerste bij hem de emotie van iemand die zich persoonlijk aangesproken voelde, en toen Israël zich er op ongelooflijke manier in zes dagen wist uit te vechten, betekende dat herstel van wil om te leven, geloof in de toekomst. Dat Israël er zelfs een hoop land bij wist te annexeren, beschouwde ook hij, geen havik, als een onverwachte bonus en in 1973, zes jaar later, betekende de grootscheepse aanval op 6 oktober, Jom Kippoer, opnieuw iets dergelijks. Egyptische en Syrische legers vielen eensgezind Israël aan en vernederden het, door het geweld, en door de verrassing, maar Israël sloeg terug, en hard, en won, zij het gewond en aangetast. Mijn vader slaakte wederom een zucht van verlichting.
De oorlogen zouden ook hierna niet stoppen, en elke oorlog van Israël, elke aanslag, elke gijzeling, betekende thuis een herbeleving van de angst voor de agressie van de buitenwereld jegens het ongewilde en eeuwig onwennige 'ons', de angst voor een haat die tot vernietiging kon leiden.
Israël was een land dat mijn vader evenveel aantrok als afstootte, zoals alles wat onverbloemd joods was hem na de shoah op een ingewikkelde en tegenstrijdige manier verwarde. We werden niet joods door hem opgevoed, gingen niet naar sjoel, hielden ons verre van joods groepsgevoel of gemeenschapsbesef - op genoemde momenten na. Na Auschwitz gedoogde mijn vader het jodendom en Israël als een ziekmakende, verstikkende familie waar hij tegen wil en dank bij hoorde, maar waarvan hij ook los wilde zijn, zo min mogelijk wilde weten. Wat ik van die houding overhield was een besef van permanent buitenstaanderschap, en een hunkering naar een eigen groep die nooit helemaal is overgegaan.
In 1979 beleefde ik als kibboetsvrijwilliger het Israëlische verhaal daarom, of misschien wel desondanks, beschroomd, eerbiedig en lijdzaam, als een dochter, een erfgenaam van al deze verwarring, er stiekem naar verlangend om iets eigens te vinden in al het vreemde dat ik zou aantreffen. De situatie in Israël was toen nog (of weer even) redelijk vredig. De Sinaï was al teruggegeven aan Egypte maar je kon er nog gewoon veilig naartoe. Alles was primitief, vaak ook armoedig. Aan de Rode Zee leefden bedoeïenen die zich op kamelen voortbewogen en koele holen in de grond verhuurden als slaapplekken aan weinig-eisende tieners zoals wij. We reisden naar de mooie plekken, Masada, Ein Gedi, Dode Zee, Tiberias, bezochten Jeruzalem, Haifa, Tel Aviv. Ik was er zo gelukkig dat ik me achteraf afvraag waarom ik toch besloot naar huis te gaan na een paar maanden. Misschien dat ik het mezelf niet toestond door de tegenstribbelende verhouding die mijn vader met het land had - zo losgezongen van hem was ik kennelijk nog niet.
Mijn vaders oudste vriend, uit Utrecht, Harry, die zich in Israël Zvi noemde, kampoverlevende, net als mijn vader, had ik opgezocht in Jeruzalem, zijn appartement keek uit op de Klaagmuur. Hij en zijn Israëlische vrouw waren arts, hadden vier kinderen, werkten altijd. Redelijke, gestudeerde een hardwerkende mensen, vond ik, en ik was verbaasd en geschokt toen ik ontdekte dat ze de Arabieren als hun vijanden beschouwden tijdens een verhaal dat ze ons opgewonden vertelden over een huis dat ze voor hun zoon wilden bouwen. De gemeente gaf toestemming, de Arabische eigenaars pleegden verzet, en Harry vond dat het recht historisch en cultureel aan zijn kant stond. Met alles wat hij had vocht hij om de legitimiteit van dat stuk grond te bewijzen. Over die onverzoenlijkheid maakten mijn vader en hij ruzie aan de telefoon. Harry bespotte mijn vaders naïveteit en mijn vader was verbijsterd over Harry's meedogenloosheid, een hardheid die hij niet kon rijmen met de waarden die ze ooit deelden, en die hem razend maakte. Hij schaamde zich voor zijn oude vriend. Het laatste telefoongesprek erover verliep in geschreeuw - daarna hebben ze elkaar nooit meer gezien of gesproken.
Met die dubbelhartigheid, liefde gemengd met schaamte, met Israël als het dierbare kind dat zich soms misdraagt (mijn vaders woorden), ben ik grootgebracht. Dat is het Israëlische verhaal dat ik ken en dat ik onder de oppervlakte ook altijd ben blijven zien. Later leerde ik het land en de mensen beter kennen dan mijn vader, net als mijn kinderen, die er beiden studeerden, en de verliefdheid werd reëler, minder abstract en dus ook minder sentimenteel. Kritiek op Israël deed me pijn, maar binnenskamers was ik het ook zelf vaak niet eens met Israëls politiek, zeker niet op de Westbank. Die van de ultraorthodoxe hardliners in de regering vervreemdt me meer dan eens van dit land. Toch blijft het dat dierbare kind, dat uiteindelijk toch ónvervreemdbare familielid.
Als ik dit schrijfheeft Israël net een grootscheepse aanval uitgevoerd op de lanceerinstellingen van Hezbollah, en dat een half uur vóórdat Hezbollah zelf een raketten-regen op doelen in heel Israël af zou vuren. De spanning over een gewelddadige vergelding van de moorden op Hamas-leider Ismail Haniyeh en hoogste Hezbollah-commandant Fuad Shukr blijft om te snijden. Een zenuwenoorlog, die nog heel wat tandjes meer vergt dan tijdens de maanden hiervoor - het gaat niet langer alleen om wat de proxies doen (Hezbollah en Hamas), maar ook om wat aarts-tegenstander Iran zelf gaat doen. En het wás al oorlog in Israël, men stond al op scherp.
Code oranje geldt al als ik er op 9 juli naartoe ga, inmiddels is het al weken code rood. Ik ben bang voor wat er gaat gebeuren. Ik ben een beetje gewend aan spanning in Israël, bezocht het land in de zomer van 2014, tijdens de vorige Gaza-oorlog, maar zo erg als nu maakte ik het nog nooit mee.
De laatste keer dat ik in Israël was, eind april 2023, werd er 75 jaar onafhankelijkheid gevierd - ik liep er wat verward rond, verscheurd tussen het enthousiasme binnen mijn eigen gezin en overal om me heen op de stranden vanwege de overvliegende feestelijk grommende F-35's, en mijn afkeer van de beslissingen van de huidige regering. Ik had begrip voor de demonstraties tegen de juridische hervormingen van die regering en de nogal pompeuze viering had daarom wat mij betreft een bitter randje.
Nog geen half jaar later veranderde Israël van relatief veilige kleurrijke vrijplaats vol tegenstrijdigheden (voor mij, haast ik me hieraan toe te voegen) in een plek van peilloos diep verdriet, rouw, razernij en eensgezinde vastberadenheid tegenover de onvoorstelbare terreur op die dag jegens het land en zijn mensen. 7 oktober sloeg een wond in het collectieve joodse bewustzijn dat die naam voordien nauwelijks kon dragen. Je kunt ook zeggen: die dag werd er een collectief joods bewustzijn wakker na decennia in slaap te zijn gesluimerd, na decennia verwatering, relativering, assimilatie en gegroeid zelfvertrouwen. En door wat er ná 7 oktober in de wereld ontwaakte, verdween dat vertrouwen, bleek elke vorm van relativering pijnlijk, en assimilatie een illusie. Een misschien wel onomkeerbaar gevoel van doem, angst, woede, maar ook strijdvaardigheid maakte zich vanaf dat moment van de meeste joden die ik ken meester. Zo ervaar ik dat zelf al in Nederland, hoe zal dat dan zijn in Israël?
Ondanks alle wantrouwen heb ik me onwillekeurig altijd geïdentificeerd met de (naïeve) gewone burgers, met de kibboetsniks, de hippies die zich hier veilig waanden en erop vertrouwden dat de behoefte aan vrede bij hun buren even groot was als bij hen. Ben ik kapot van het onrecht dat zij op die dag werden geofferd en uitgeleverd aan de blinde haat van mensen die carte blanche kregen van een meedogenloos en pervers regime - dat zijn eigen bevolking terroriseert.
Ik weiger deze wandaden, deze uitzinnige moord- en martelpartijen van 7 oktober te zien als een soort 'driftbui' na jarenlange onderdrukking. Dit was geen driftbui, maar een secuur geplande moordpartij.
Sinds 7 oktober spel ik de Israëlische kranten, ben ik vervuld van een verdriet en een angst dat ik met geen enkel ander verdriet, geen enkele andere angst kan vergelijken - waarbij ik moet toevoegen dat de haat en weerzin die dit complexe verhaal alom heeft losgewoeld hier onderdeel van is. Met toenemende verbijstering ben ik getuige van de afkeer die zich vrijwel meteen ontwikkelde, de onwil om de complexiteit van Israëls geschiedenis en die van de Palestijnen onder ogen te zien, het bizarre begrip voor misdaden en uitingen die voortkomen uit religieuze haat, het verbeten venijn van de protesten die pro-Palestijns worden genoemd, maar vooral anti-Israëlisch en steeds vaker ook anti-joods zijn, de kreten en de termen (genocidaal, koloniaal), die haast wellustig worden gescandeerd, behalve als het om 7 oktober gaat, de één-dimensionaliteit waarmee Israëliërs als daders en Palestijnen als slachtoffers gedefinieerd worden. Geschokt staar ik naar een hatend narratief dat steeds feller lijkt te worden, en steeds minder tegenspraak en nuance duldt.
Daarom (of misschien moet ikzeggen desondanks) wilde ik erheen, meer dan ooit wilde ik erheen, naar het land dat zo werd verguisd, naar het land dat ik zo goed kende, waar ik onnoemelijk vaak was geweest en dat nu zo erg leed en zo veel leed berokkende, naar het land waarvoor ik me wilde kunnen verantwoorden, in weerwil van alles wat iedereen erover zei.
Maar ik voelde schroom om te gaan als de naïeve toerist die ik altijd was geweest, om te genieten van zon en zee, van de hippieglamour van Tel Aviv die ongetwijfeld ondanks alles nog steeds bestond. Daarom meldde ik me aan voor een reis door het hele land voor journalisten en beleidsmakers. Niet om gemanipuleerd te worden, zoals sommigen schijnen te denken als deze jaarlijkse cidi-reis naar Israël ter sprake komt, maar om de gelegenheid te krijgen om meer te zien en te begrijpen dan ik in mijn eentje zou zien en begrijpen. Het programma van de reis (bezoek aan de getroffen kibboetsiem nabij Gaza, rondleidingen door Jeruzalem, de Westbank, Ramallah, het verlaten want door Hezbollah zwaar bedreigde noorden) zag er evenwichtig en interessant uit. Ook als ik het zelf zou moeten betalen als schrijver, buitenstaander, niet aan krant of omroep verbonden, wilde ik mee.
Het is de eerste keer in jaren dat ik met een grote groep onbekenden reis, een uitdaging voor een solitair persoon. Maar in de groep voel ik me al snel thuis. Het is vooral het moment in de geschiedenis dat we hier zijn waardoor elke dag aanvoelt als een dramatisch avontuur.
De eerste nacht logeren we in een populair hotel in het centrum van Tel Aviv. Ik ken het Dizengoff-plein goed, het is nog maar een paar jaar geleden geheel gemoderniseerd, met in het midden een grote fontein en fietspaden rondom. Op sommige avonden klinkt er klassieke muziek - er hangen overal luidsprekers. Het is er vreemd rustig, heel anders dan ik dit plein ken en als we nietsvermoedend naar de fontein wandelen zien we het pas. De brede stenen rand rond het water ligt vol met foto's, speelgoedberen, briefjes, kaarsen en andere memorabilia, een kring van minstens tien meter doorsnee. Een altaar van pijn. Bijna alle foto's tonen jonge, mooie mensen, lachend, gelukkig, onsterfelijk.
Alles moet hier al liggen sinds de gedoemde dag, nu meer dan tien maanden geleden, het vele papier is opgekruld, verbleekt, vergrijsd, de speelgoedbeertjes vuil geworden door de maanden in het stof en de zon. Ook elders in de stad hangen herinneringen aan de dag die alles in dit land veranderde. Op alle lantaarnpalen, stoplichten, hekken en poorten hangen de foto's van de gijzelaars, en heel veel mensen die we tegenkomen dragen een speldje in de vorm van het gele gekrulde lintje op hun borst of als sieraad aan hun hals.
Toen we het vliegveld Ben Gurion binnen liepen, zagen we tijdens de tocht langs de loopband naar de aankomsthal de foto's van de gijzelaars in lange rijen opgesteld. Elders in de stad zien we vooral foto's van gevallen soldaten. Alles is beladen. Ik weet dat het dragen van het speldje voor sommigen niet alleen een teken is van trouw en pijn, maar ook een statement tegen het vergeten van de gijzelaars, en van pijn om de huidige politiek. De rouw, het verdriet en de woede erover vervullen iedereen, maar ook zijn er vele stemmen die de vernietiging van Hamas (dus het voortzetten van de oorlog) prioriteit geven - boven de inspanningen voor hun vrijlating, en de foto's van gevallen soldaten getuigen dáár weer van.
De twee zienswijzen zorgen voor frictie. 'Twee stemmen', zal Yossi Klein Halevi, (New York, 1953) journalist en schrijver van het mooie boekBrieven aan mijn Palestijnse buurman, ons later die week uitleggen. Hij spreekt ons toe in een restaurant in Jeruzalem: 'Twee stemmen die even valide zijn, ik begrijp beide, de gijzelaars moeten terug én je kunt de dood van zoveel soldaten niet vergeefs laten zijn.' Hij noemt de lange afwezigheid van de gijzelaars na zoveel maanden een affront dat de samenleving verscheurt, een verraad aan het diepste morele beginsel van de joodse staat dat zegt dat het altijd, áltijd, om het leven van individuen zou moeten gaan, niemand ooit in de steek mag worden gelaten, iedereen gered moet worden uit handen van de vijand.
'Het is onze identiteit', zegt hij. Kijk alleen maar, zegt hij, naar de in Israël omstreden kolossale gevangenenruil die Israël in 2011 op zich nam om de Israëlische soldaat Gilad Shalit vrij te krijgen. Het offer was de vrijlating van onder anderen notoir gewelddadige terroristen (zoals Yahya Sinwar, de huidige leider van Hamas, en brein achter de terreur van 7 oktober). Na een onderhandeling die vijf jaar duurde werden meer dan duizend Palestijnse gevangenen - terroristen, maar ook kinderen - losgelaten in ruil voor de vrijlating van één soldaat.
Ik denk aan de demonstraties op alle zaterdagen sinds 7 oktober, waarbij mensen hardnekkig blijven samenkomen op Kaplan, de brede boulevard in Tel Aviv, en om de terugkeer van de gijzelaars wordt geschreeuwd, om alle verlaten geliefde individuen. En nu denk ik: ook om het Israël terug te krijgen waar ze in willen geloven, het Israël dat niemand in de steek laat.
'Wat zou u nu aan uw Palestijnse buren schrijven?' vraagt een van ons aan Halevi, refererend aan zijn boek. 'Dat gaat niet meer', zegt hij, 'op dit moment heb ik de Palestijnen niets meer te zeggen.'
De lezing van Yossi Klein Halevi in Jeruzalem heeft op de meesten van ons grote indruk gemaakt. Hij bevestigt wat ik voel, wat velen van ons inmiddels voelen: dat het in het land nog steeds 7 oktober is, bevroren in de tijd. '7 oktober vormt een totale cesuur met ervoor', zegt hij. Hij noemt het de 'anti-Entebbe', refererend aan de spectaculaire bevrijdingsactie van het Israëlische leger op 4 juli 1976 (waarbij commandant Yoni Netanyahu, de oudere broer van de huidige premier, omkwam). Het leger redde toen 102 van de 106 gijzelaars tijdens een gijzelingsactie door Duitse en Palestijnse terroristen in een vliegtuig dat uit Athene kwam. 'Dat we op 7 oktober die twaalfhonderd mensen níet konden redden verwoestte ons geloof in het leger, verwoestte het geloof in een veilige haven voor de joden in de diaspora', zegt hij.
Onder de criticasters van Israëlzijn er momenteel velen die betwisten en zelfs ontkennen dat de slachtpartijen, verkrachtingen, verminkingen en ontvoeringen van 7 oktober het begin van deze huidige oorlog vormen. Maar: 'de bezetting, en de etnische zuivering onder leiding van het koloniaal en genocidaal apartheidsregime dat Israël is' (aldus sommige columnisten).
Die stemmen zouden het er misschien niet mee eens zijn geweest dat we op onze allereerste dag naar Be'eri gaan, de kibboets aan de zuidgrens van Israël, een paar kilometer van Gaza, waar Hamas 101 burgers plus 31 beveiligers/soldaten vermoordde, dertig gijzelaars meenam en een verwoesting aanrichtte.
Voor mij is het wel logisch dat de getroffen plekken de eerste stop vormden na al die maanden. Ook voor mij is 7 oktober een breuk met het verleden, met alles wat tot die dag in dit onnoemelijk complexe land nog open stond, mogelijk leek, ritselde en ruiste. Er is een gevecht begonnen dat alle eerdere gevechten herzag en dat niet alleen het bedorven cynisme van een zogenaamde gewapende vrede tussen Hamas en Israel heeft blootgelegd, maar ook die tussen Fatah, Israël en Hamas; en grootscheepser, tussen Iran en Israël, een gevecht dat iets heeft onthuld wat zich tot die tijd nog af en toe liet logenstraffen: dat de haat bij heel veel, en nu misschien zelfs wel bij de meeste Palestijnen jegens de joodse staat geen bodem kent en dat de Israëlische autoriteiten zich volstrekt onverantwoordelijk en onvergeeflijk in een cynische slaap hebben laten sussen. De hel van 7 oktober was immers óók een dramatisch falen van die regering, en dat leger.
De vrouw die ons rondleidt door Be'eri heeft het zelf bij toeval overleefd. De terroristen losten ook een paar schoten op de deur van haar schuilkamer, maar verzuimden aan de klink te voelen en hem open te maken. Ze vertelt hoe haar jonge buren, een gezin, omkwamen. Haar stem is toonloos - van pijnlijk schuldgevoel, van verbijstering om haar eigen overleven? We zien het buurhuis, dat stil en zwart getuigt van een paniek, hitte, geweld en lawaai die nu nog nauwelijks voorstelbaar zijn. In een ander huis zijn de muren zo doorzeefd met kogels dat er grove gaten in vielen. De kibboets staat vol verbrande ruïnes met kogelgaten en granaatinslagen, overal ligt puin, gewassen zijn verbrand. De bewoners zijn elders ondergebracht. Maar de vrouw vertelt dat ze teruggekomen is, omdat ze het leven hier te veel mist, dat ze probeert haar vroegere medebewoners te bewegen ook terug te gaan. Van angst wil ze niets weten - na wat er is gebeurd is haar vermogen tot bang zijn verbeurd zegt ze, en niet meer relevant.
Een nieuw leven elders kan ze niet meer aan, vermoed ik, alleen hier, in de nabijheid van deze pijn is het leven voor haar nog echt.
Ook het Nova-terrein bezoeken we. Vorige zomer was het nog een magisch landschap in de Negev-woestijn, nu is het een spookachtige in de zon brandende herdenkingsplek met doodsaltaren voor de meer dan 364 jongeren die tijdens de rave van 7 oktober werden vermoord. Onwerkelijk, deze spooktuin met metalen stelen in de harde grond met afbeeldingen van de doden er stevig en zorgzaam op bevestigd, omringd door kaarsen met grote rose metalen bloemen. We luisteren naar twee ouders die hun zoon verloren, en vertellen over de moedige manier waarop hij mensen redde en beschermde voor hij zelf aan kogels bezweek. Ze hebben zich het verhaal zo eigen gemaakt dat het bijna is alsof ze er die dag zelf bij waren. De jongen heeft het gezicht van een engel op de foto en de ouders huilen niet tijdens het praten. Het gezicht van de vader is een van pijn verwrongen masker waarop geen uitdrukking te zien is. De moeder draagt fleurige haast fluorescerende kleuren en een clowneske zonnebril. Zware doffe knallen verstoren af en toe het relaas van de stamelende mensen - afweergeschut van het Israëlische leger (idf) wordt ons verzekerd - en even vrees ik dat er iets aan de hand is als zich een kring van soldaten om ons heen vormt. Maar het is een excursie van het idf, horen we dan, opvoeding voor een groep groene, piepjonge soldaten. Ik vind dat aangrijpend.
Wat kun je aflezen aan de manier waarop een land met rouw omgaat, de dood, de liefde? Ik zie zoveel zorgvuldigheid, nadruk op lichtheid, schoonheid, leven. De kleuren die de getroffen vrouw draagt, de bloementuin hier op deze executieplaats, de posters overal, de plaatjes, de kaarsjes, de tekeningen, de demonstraties.
Ja, en op de achtergrond híervan, voor velen op de voorgrond: de verwoesting van Gaza, de pijn in Gaza, de doden in Gaza, ik noem ze niet, maar ze zijn er óók, pijnlijk, onverdraaglijk, dramatisch - waar zijn hun bloemen, kleuren, verhalen?
In dat licht ben ik blij dat we later die week meegenomen worden naar de Westbank en in Ramallah kunnen luisteren naar de bevindingen van de (Palestijnse) onderzoekers, dr. Khalil Shikaki en dr. Ibrahim Dalalsha. Ze tonen ons via de uitslagen van enquêtes de stemming in de Palestijnse gemeenschappen op de Westbank en in Gaza ten aanzien van hun leiders door en in deze oorlog. Beiden verklaren dat hoewel onderzoek uitwijst dat de religiositeit onder Gazanen niet toenam (een derde is religieus, twee derde is seculier-nationalistisch), de steun voor het ultrareligieuze Hamas en haar gewelddadige aanpak wél groeide, vooral onder degenen die familie verloren tijdens deze oorlog - ideologie vervaagt bij zoveel trauma, haat komt ervoor in de plaats.
Door Dalalsha begrijp ik ook dat er desondanks nog steeds gematigde stemmen onder de Palestijnen te vinden zijn, hij is er één van. Michel Rentenaar, de Nederlandse vertegenwoordiger bij de Palestijnse Autoriteit in Ramallah, die we op onze laatste dag ontmoeten op de residentie van ambassadeur Marriet Schuurman, bevestigt dat. Ook hij is drukdoende groepen gematigde Palestijnen bij elkaar te brengen om naar een oplossing te zoeken, naar vrede, vertelt hij. Van die gematigden zijn er genoeg, volgens hem.
Welke oplossing, hoe dan, vraag ik, welke vrede? Ongelovig ben ik na alles wat ik heb gelezen, gezien en gehoord, met welk mandaat van welke achterban, als een derde religieuze islamisten voluit Hamas steunt, en de seculier-nationalistische resterende twee derde nu ook? Rentenaar bekijkt me kil, en haalt zijn schouders op. Als je het niet probeert gebeurt er niets, daar komt zijn antwoord op neer. Praten is de enige kans op hoop, zegt hij.
En wat hij die middag ook nog zegt: de gruwel van 7 oktober is een kans.
Ja, het is een fundamenteel ander Israël waar ik half juli van dit jaar beland, post-7 oktober, een geladen Israël, een hevig gewond, woedend en lijdend Israël dat grof van zich afslaat, een gesloten Israël dat niet meer wordt begrepen door de wereld, sterker nog, dat wordt verguisd en elke dag meer gehaat. Dat het land geregeerd wordt door een ultrarechtse regering helpt die negatieve beeldvorming niet, al maak ik me niet de illusie dat dat de enige reden is voor de afkeer.
In de Knesset blijken we onverhoopt een ontmoeting te hebben met Ohad Tal, lid van de National Religious Party van Bezalel Smotrich, een ultrarechtse partij. Onbedoeld ontketen ik voor ieders ogen ruzie met de man door hem om uitleg te vragen voor zijn idiote opmerking dat 'er geen Palestijnen bestaan, alleen Arabieren die niet in Israël thuishoren'. Hij proeft de kritiek en ontploft meteen. 'Wat zou jij doen met vreemden in je huiskamer?' gilt hij me toe vanaf de lange ovalen tafel in de grote Knesset-zaal. Ik probeer nog iets terug te zeggen, zoals dat je je aanwezigheid niet uitsluitend kunt legitimeren door je te beroepen op een geschiedenis van duizenden jaren her, dat de geschiedenis fluïde is, en dat nieuwe faits accomplis om nieuwe oplossingen en aanpassingen vragen. Hij luistert niet, hij gilt alleen maar. Ik ben niet erg onder de indruk van het geschreeuw, toch huiver ik, en wat ik vooral voel is schaamte voor deze verblinde razende man die in de regering van Israël zit, en dat de groep dit ziet en hoort. Ook dit is het huidige Israël, besef ik, een plek waar de orthodoxie, en de haredim, de ultragelovigen, een veel grotere rol spelen dan ooit.
Er is nauwelijks een bezoek,lezing, rondleiding of ontmoeting deze week die ons niet van ons stuk brengt. We bezoeken de oude stad van Jeruzalem op vrijdagavond als de gelovigen bij duizenden tegelijk bij de Klaagmuur dansen. We gaan naar Shilo, op de Westbank, een afgelegen schitterend begroeide nederzetting vol historie waar we naar de Bravermans mogen luisteren, een kolonistenfamilie van wie de ietwat zelfgenoegzame claim op hun plek en levenswijze met beroep op de torah, ons, ook de joodse deelnemers, wezensvreemd en geforceerd voorkomt. We ontmoeten Palestijnse jongeren in Ramallah die klagen over de logistieke zwaarte van hun leven door de vele checkpoints en vernederende regels. Die waren altijd al moeilijk maar nu nog erger, door de verhoogde veiligheidsprotocollen, en de hernieuwde angsten die 7 oktober voortbracht. Zelf staan we urenlang met de bus vast bij een checkpoint, het is net echt. Buiten de bus is het grauw en lelijk, met overal vuilnis, er heerst een spanning die moeilijk te definiëren valt.
Ook krijgen we een briefing van het almainstituut in het hoogste noorden van Israël waar door vrijwilligers en ex-militairen met opensourcemiddelen de militaire voorbereidingen worden getraceerd van de grootschalige aanval die Hezbollah al jaren aan het voorbereiden is. We zien een video-opname waarin Hassan Nasrallah, de baas van Hezbollah, vertelt hoe hij Israël via de grote steden Haifa, Netanya, Tel Aviv stuk voor stuk zal vernietigen. Met eigen ogen kunnen we aan de door het instituut onderschepte communicatie zien hoe reëel en actueel de dreiging is. Beseft men dit in ons deel van de wereld wel genoeg?
We bezoeken Bethlehem, Ramallah, en een vluchtelingenkamp. Dat is geen tentenkamp, zoals de naam suggereert, maar een Palestijnse stad vol lelijke appartementengebouwen, waar net als elders de bevolking collectief van de bijstand van de unrwa leeft. Ook bezichtigen we het deel van het veiligheidshek tussen de Westbank en Israël, dat uit een zware hoge stenen muur bestaat à la die in Berlijn van destijds, vol gekalkt met iconische graffiti van Banksy en andere kunstenaars en die de terreuraanslagen weliswaar effectief buitensluit, maar ook het land bruut in tweeën splijt.
Als ik terugloop met de groep, en we de laatste avond samen eten, dronken worden en 's nachts de zee in springen, dreunt Rentenaars zin weer na.
Dat de gruwel van 7 oktober een kans is.
Hoe kan er iets goeds voortkomen uit 7 oktober? Ik krijg het er koud van, ondanks de 37 graden Celsius die het ook 's nachts is.
Dan denk ik aan het verhaal van Yossi Klein Halevi, en dat zelfs hij het over hoop had. Hij zei: 'Na zoveel maanden van onenigheid verrasten we onszelf op 8 oktober met ons vermogen tot eensgezindheid.'
Ik blijf tien dagen langerin het land dan de rest, in Tel Aviv. 's Ochtends probeer ik te hardlopen in de hitte. Er heerst een stoffige, trieste rust op de hete boulevard. Hier en daar een jogger, een fietser, wat voetgangers, geen Arabische jongeren of families die richting Jaffa slenteren, zoals vorig jaar, geen toeristen. Code oranje (en inmiddels code rood) stimuleert de reislust niet. De meeste vluchten, op die van El Al na, zijn gecanceld. De taal op straat is Hebreeuws, Russisch, of Frans door de influx van de vele joodse Fransen die hier de laatste jaren naartoe emigreerden. Het is oorlog en toch ook weer niet. Alles is anders dan het was, en toch wordt er koffiegedronken op de terrassen, gedanst in de clubs.
Ik ben er al bijna voorbij als ik me realiseer dat er nog iets is veranderd aan de boulevard.
Bijna sinds ik me kan herinneren stond er niet ver van de oude haven van Jaffa een afzichtelijk zwartgeblakerd gebouw aan de kust. Het was een ruïne met een gruwelijke historie die uit piëteit niet leek te mogen worden geruimd: de zwarte restanten van het Dolfinarium, de discotheek waar in 2001, aan het begin van de Tweede Intifada, een zelfmoordterrorist zich opblies in een lange rij wachtende tieners: 21 kinderen kwamen die avond om, 89 raakten zwaargewond. De discotheek brandde volledig uit, het strand lag vol dode kinderen en hun lichaamsdelen, en het Dolfinarium verwerd diezelfde nacht nog tot schrijn en spookhuis ineen. Officieel veroordeelde Yasser Arafat de daad van de jihadist, al prees hij hem luidruchtig in eigen kring en ontving de vader van de zelfmoordenaar naar verluidt tweeduizend dollar als beloning voor zijn zoons moordzuchtige suïcide.Emoticon, mijn roman uit 2004, eindig ik met de nacht in het Dolfinarium, net vóór zich de ramp voltrekt, als een symbool voor het geweld dat klaarstond.
Toen ik de boulevard na jaren afwezigheid weer bezocht, in 2014, stond het uitgebrande gedrocht er nog precies zo. De boulevard werd ondertussen volledig gerestaureerd.
Nadat het rommelige door het zilt van de zeelucht aangevreten plaveisel was vervangen door uniform glad zwart graniet, werden tijdens een verbouwingsproces van jaren alle populaire maar gammele strandtenten omgebouwd tot lichte moderne strandrestaurants. Alleen de zwartgeblakerde ruïne bleef onaangeroerd staan, als een afschuwelijke aanklacht, een onverwerkte pijn. Later zag ik op een van mijn vele bezoeken aan de stad dat het gebied om de plek werd afgezet en er platen in 3D opgesteld stonden langs de omheining. De platen toonden prachtige afbeeldingen van een virtuele toekomst, compleet met virtuele bezoekers.
Ook die stonden er jarenlang.
Ik was vorig jaar toevallig ook net aan het hardlopen langs de boulevard toen ik zag hoe de gehele ruïne door een grote slopershijskraan als een chocoladetaart met een paar flinke scheppen uit elkaar getrokken werd, de muren neergesmeten en tot puin verbrijzeld, je kon het boven het beschot uit allemaal schokkend goed zien. Het ging zo snel dat het haast terloops leek. Een nieuw hoger beschot verrees in de dagen erna. Ik hoopte maar dat het nu menens was.
Nu was ik er bijna langsgelopen, zo natuurlijk ging het nieuwe gebouw naast de plek van de aanslag van destijds op in de rest van het landschap. Na 23 jaar was het Dolfinarium eindelijk vervangen door een schoon, licht, nieuw complex, met een grote groene grasvlakte waar kan worden gesport en genoten van het uitzicht op de Middellandse Zee. Een hoopvolle plek, een prachtig superieur gebouw, een gebouw voor nieuwe generaties jonge mensen, een gebouw dat na zoveel jaar eindelijk deze pijnplek heeft verleid de verwoesting zachtjes te verwerken, met een herinneringsplakkaat dat herinnert aan wat hier gebeurd is.
Je kunt het dramatisch en cynisch noemen dat de rouw om het drama in het Dolfinarium juist nu, in dit jaar van oorlog, het jaar dat er zulke desastreuze gebeurtenissen en verwoestingen plaatsvinden, tot een vorm vanclosurekwam, hoop die op de feiten achterloopt.
Of juist niet.
...