Sir Ed verovert de rijke graafschappen In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Londen -Waar Boris Johnson vijf jaar geleden de Britse verkiezingscampagne opvrolijkte met stunts, is de clowneske rol deze keer weggelegd voor Sir Ed Davey. De leider van de Liberaal-Democraten beleeft de grootste lol op het campagnepad. In Wales fietste hij met benen omhoog een steile helling af, in Wiltshire barbecuede hij hamburgers en in Somerset, waar de LibDems proberen om Jacob Rees-Mogg uit het Lagerhuis te krijgen, gleed hij van een waterglijbaan.
De 58-jarige Davey kan wel wat vertier gebruiken. Eerder dit jaar werd om zijn aftreden geroepen omdat hij jaren terug als staatssecretaris van Posterijen niets had gedaan om beheerders van postagentschappen te helpen die slachtoffer waren geworden van het Post Office-schandaal, de grootste juridische dwaling uit de Britse geschiedenis. Bovendien is hij na vijf jaar leiderschap van de Liberaal-Democraten nog steeds relatief onbekend bij de kiezer.
De LibDems zijn nooit helemaal hersteld van de coalitie die ze tussen 2010 en 2015 hadden met de Conservatieven. Toenmalig partijleider Nick Clegg verdween in pek en veren naar Facebook, en zijn opvolgers hebben weinig indruk gemaakt. In mei kwam de partij in het nieuws omdat oud-journalist David Campanale van de kandidatenlijst werd verwijderd. Het anglicaanse geloof van de beoogde afgevaardigde voor Sutton and Cheam bleek niet te passen bij de vrijzinnige partij.
Toch is er reden voor optimisme bij de Britse zusterpartij van D66. De Europees gezinde LibDems lijken tientallen zetels te gaan winnen in de rijke graafschappen rondom Londen en in het zuidwesten van het land, een deel van Engeland waar altijd argwaan leeft tegen de macht in het verre Westminster.
De stunts van Sir Ed hebben een serieuze ondertoon. Door te peddelsurfen op het meer van Windermere in het Lake District, een avontuur dat eindigde met een nat pak, wilde hij aandacht vragen voor het rioolwater dat door laks regeringsbeleid steeds vaker in zee, meren en rivieren eindigt. Hoezeer de Tories last hebben van de Liberalen, bleek in Henley-on-Thames waar premier Rishi Sunak aan de oever met kiezers aan het praten was toen een boot van de LibDems luidruchtig passeerde.
'Dit is een andere kleine boot waar Sunak niet meer mee kan omgaan', stond er plagerig op een spandoek, een knipoog naar de Kanaalmigratie die de premier maar niet tegen weet te houden.