Het Vuilnistijdperk Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 juli 2024
Denkt hij dat hij een betere toekomst krijgt dan zijn ouders? De vijftienjarige, boomlange jongen heeft er een hard hoofd in. Hij is met een groepje vrienden neergestreken in een McDonald's in Beijing. Hij zit in de derde klas van een internationale middelbare school. 'Als ik naar het buitenland kan, dan maak ik nog een kans. Maar als ik in China moet blijven, dan niet', zegt hij.
Op het moment dat ik hem spreek, is net het Derde Plenum aan de gang, een bijeenkomst van de Communistische Partij van China die de Chinese staatsmedia brengen als heel belangrijk en heel interessant. Maar de vijftienjarige jongen heeft nog nooit van het Derde Plenum gehoord. Ook als ik anderen in het restaurant vraag welke belangrijke bijeenkomst er op dat moment in de hoofdstad plaatsvindt, is er niemand die zegt: het Derde Plenum natuurlijk.
De kloof tussen politiek en bevolking lijkt dus groot. Zo'n plenum vindt maar ééns in de vijf jaar plaats, de top van de Partij schetst op die bijeenkomst in grote lijnen het sociaal-economische beleid voor de komende vijf jaar. Soms worden op dergelijke plenums zeer fundamentele koerswijzigingen bekendgemaakt. Zo kondigde China's voormalige leider Deng Xiaoping er in 1978 het begin van de markteconomie en de openstelling van China naar het buitenland aan. Door die koerswijziging groeide China van een onderontwikkeld en arm land uit tot de economische wereldmacht die het nu is.
Deze keer hintte de overheid ook op belangrijke nieuwe maatregelen. Maar in de praktijk viel dat toch tegen. De Partij houdt vooral vast aan het beleid dat president Xi al eerder heeft ingezet, zo blijkt. En dat leidde tot nu toe vooral tot stagnatie en matige groeicijfers.
Op internet doet ondertussen een nieuwe, ironisch bedoelde term de ronde die aangeeft in welk tijdperk China inmiddels aangeland zou zijn: het Vuilnistijdperk. Dat betekent zoiets als een tijdperk dat zo waardeloos is dat je het maar het beste zo snel mogelijk op de vuilnishoop van de geschiedenis kunt gooien. Dat contrasteert nogal met een overheidsterm als het Tijdperk van de Grote Verjonging van de Chinese Natie. Eerst had je de Eeuw van Vernedering, toen China onder de plak van buitenlandse mogendheden zat, daarna kwam de periode van hervormingen en openstelling, toen de economie tot bloei kwam, maar nu is China beland in het Vuilnistijdperk, waarin niets loopt zoals het moet, zo staat het op internet. De overheid hanteert precies dezelfde termen voor de twee eerste periodes, maar zeker niet voor de derde.
Er is ook een tabel die spot met de kansen die gewone Chinezen momenteel hebben op een behoorlijke baan. Ben je jong, snel en sterk? Dan kun je mooi maaltijdbezorger worden. Ben je oud, maar kun je nog wel een beetje bewegen? Word dan beveiliger of ga zorgen voor andermans kinderen. Het zijn allebei zware, onderbetaalde banen. En dan is er nog een sterrenlijst, waarbij je een ster kunt verdienen voor elk probleem waarmee je kampt. Ben je werkloos? Een ster. Ben je werkloos en heb je ook een hypotheek? Twee sterren. En zo door tot acht: dan ben je de pechvogel van het jaar.
China censureert dit soort berichten op sociale media inmiddels, maar het zijn wel tekenen van groeiende onvrede. De kloof tussen de officiële propaganda en hoe mensen het dagelijks leven ervaren, wordt steeds groter. Daarmee is het geen wonder dat een jongen van vijftien in de McDonald's geen enkele neiging heeft het Derde Plenum ook maar enige aandacht te geven. Hij verwacht er gewoon niets van.
Je zou denken dat een groeiende kloof tussen burgers en overheid op den duur heel gevaarlijk is voor de stabiliteit van China. Maar dat hoeft niet zo te zijn. Misschien is de Chinese staat inmiddels wel te machtig en de vrijheid van burgers te beperkt. Ze kunnen dan niet veel meer dan de propaganda zo veel mogelijk negeren, op sociale media de overheid bespotten en ondertussen een goedkoop ijsje eten bij de McDonald's.
Een betere toekomst dan mijn ouders? 'Als ik in China moet blijven, dan niet'