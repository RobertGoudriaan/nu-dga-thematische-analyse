Gatenplant

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
KUNST Frieda Hunziker
'Who the fuck is Frieda?'
Die vraag heeft kunstenaar Carlos Blaaker uitverkoren voor een schilderij, in witte letters op een zwarte achtergrond. Erboven hangen schilderijen van zwarte mannen, een van blote witte benen en een van een jonge witte vrouw van wie het gezicht zwart wordt geschilderd.Ken konjo ta Friedaheet dit nieuwe werk van de op Curaçao wonende Blaaker. Frieda is Frieda Hunziker (1908-1966), de witte Nederlandse schilder die in 1951 zes weken op Curaçao verbleef. Dat verblijf is de aanleiding voor de tentoonstellingFrieda Hunziker: Een vlucht naar Curaçaoin Stedelijk Museum Schiedam.
Het is een tweetrapstentoonstelling: Curaçao had volgens het museum een onuitwisbare invloed op het werk van Hunziker, iemand met een groot oeuvre die om onduidelijke reden lang uit de kunstgeschiedenis was verdwenen. Maar omdat deze kunstenaar 'geen oog had' voor het koloniale verleden van het eiland zijn er in elke zaal werken van hedendaagse kunstenaars zoals Blaaker.
De tentoonstelling begint met de eerste stillevens die Hunziker thuis, tijdens de oorlog, schilderde - ze was opgeleid als tekenlerares. Er hangt een fraai portret vanKind en katuit 1943: ze gebruikt opvallend fel rood en groen, met kubistische invloeden. Ze doet in 1946 - als enige vrouw - mee aan de tentoonstelling12 schildersin het Stedelijk: een zwart-witfoto toont de vijf abstracte schilderijen die Hunziker er exposeerde rondom een gatenplant. De twaalf kunstenaars richten in 1947 de kunstenaarsgroep Vrij Beelden op, die niet het nabootsen van de natuur nastreven, maar 'kleur, lijn en vorm' een 'eigen beeldende betekenis' toekennen. Oftewel: weg van de figuratie. Hunzikers werk zou vanaf dan vooral bestaan uit de kleuren, lijnen en vormen die ze associeert met haar observaties.
Na de tentoonstellingVogelvlucht,ook in het Stedelijk, waarin ze werk toont dat ze maakte naar aanleiding van een rondvlucht boven Nederland, mag ze een vliegbestemming kiezen. Het wordt, nadat KLM andere bestemmingen afwijst, Curaçao - als er al koloniale motieven waren, dan kwamen die dus van de luchtvaartmaatschappij. Hunziker maakt er krijttekeningen en aquarellen van de huizen, mensen en dieren, tekeningen die de basis vormen van een aantal latere schilderijen. In Schiedam is te zien dat ze zich blijft ontwikkelen, de felle kleuren die al voor haar tijd in Curaçao in haar werk aanwezig waren, verdwijnen. De laatste jaren van haar leven maakt ze imposante explosies in verf, kleur en vorm. Stedelijk Museum Schiedam wijdde er in 1964 een solotentoonstelling aan, voordat haar naam na haar vroege dood in de vergetelheid verdween.
De hedendaagse kunstenaars, die overigens stuk voor stuk prima werk tonen, komen er in Schiedam nu wat betweterig van af - ze hadden een eigen tentoonstelling verdiend. Hunziker krijgt in plaats van eerherstel een plaats in de hoek met kunstenaars met een veel grotere koloniale erfenis. Het geeft haar eerste retrospectief in meer dan vijftig jaar een onaangename bijsmaak.
Joke de Wolf
Frieda Hunziker: Een vlucht naar Curaçao,tot 3 september in Stedelijk Museum Schiedam
Mo Juriaan Barends / Stedelijk Museum Schiedam | Frieda Hunziker, Eiland, 1953