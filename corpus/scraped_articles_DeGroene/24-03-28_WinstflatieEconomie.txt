Winstflatie Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 maart 2024
Vorige week verscheen het jaarverslag van De Nederlandsche Bank over 2023. Ik keek er reikhalzend naar uit. Want welke les trok DNB uit het winstflatiejaar 2023? En welke kant moet het op met de Nederlandse economie?
Het antwoord van centralebankeconomen is vaak: daar gaan we niet over, ons mandaat is inflatie bestrijden. Dat laatste klopt, het eerste niet. Uit onlangs gepubliceerd onderzoek naar de lagelonenagenda die Europa zo'n twintig jaar teisterde, blijkt dat de eerste twee ECB-presidenten Duisenberg (1998-2003) en Trichet (2003-2011) actief 'flexibeler' (lees: onzekerder) arbeidsmarkten pushten. Een tekstanalyse wijst uit dat in zeventig procent van de ECB-speeches uit die jaren één of (meestal) meerdere keren de term 'structurele hervorming' valt - codetaal voor: onzekerder arbeidscontracten. Dat helpt tegen inflatie, was de boodschap van de ECB.
Zulke teksten hebben gevolgen. In 2019 stelde de commissie-Borstlap vast dat arbeidsmarktflexibiliteit ver doorgeschoten is, iets waar ook DNB het inmiddels wel mee eens is. We zitten met de erfenis, zoals een te grote afhankelijkheid van toeslagen en financiële kwetsbaarheid van flexwerkers en zzp'ers.
Nog steeds hebben centrale bankiers het over meer dan alleen inflatie. DNB-president Klaas Knot noemde in zijn HJ Schoo-lezing in 2020 zoveel dat een programkabinet er direct mee aan de slag zou kunnen. Knot is voor de zestig-procentnorm voor overheidsschulden en voor investeringen in wegen, duurzame energievoorziening, onderwijs en wetenschap. De lezing ging verder over 'zwakkere' economieën in Europa die moeten hervormen, de belasting op arbeid (kan omlaag), kennismigranten die welkom moeten blijven en fiscale verschillen tussen werknemers en zelfstandigen (aanpakken). In mei vorig jaar riep Knot op tot loonbeperking, eerder juist tot loonsverhogingen. Nog dit jaar noemde Knot tuinbouw, vleesverwerking en distributiecentra als sectoren die de BV Nederland misschien beter kan afstoten.
Kortom, centrale bankiers hebben opvattingen over zo'n beetje alles in de economie, en maken die ook kenbaar. Je kunt daar van alles van vinden, maar één ding is duidelijk: hun teksten hebben gevolgen. Juist daarom was ik zo benieuwd. In 2023 werd winstflatie vastgesteld door de FNV, de Rabobank, DNB zelf en de ECB, tot aan internationale organisaties als het IMF en de OESO toe. Bedrijven verhoogden hun prijzen met meer dan hun kostenstijging, met als gevolg hogere winsten én hogere inflatie. Door (markt) macht van bedrijven kan winstflatie, volgens de Duitse econome Weber, zo weer de kop opsteken bij een volgende crisis - vanwege een pandemie, oorlog, klimaat, of door iets wat we nu nog niet kunnen bedenken.
Heeft DNB in het jaarverslag over 2023 nu een mening over winstflatie en haar oorzaken, zoals ze altijd een mening heeft over elk procentpunt loonontwikkeling? En gaat ze er iets aan doen? Ik deed mijn eigen tekstanalyse. Inderdaad benoemt DNB - ik denk voor het eerst in haar bestaan - dat 'een beheerste loonen winstontwikkeling essentieel is voor prijsstabiliteit' en noemt ze de 'bijdrage van winsten en lonen aan de inflatie'. De analyses die de bank zelf hierover gedaan heeft, meldt ze, zijn gedeeld met sociale partners, en de samenwerking met werkgevers én vakbonden is geïntensiveerd.
DNB gaat zelfs verder. Ze stelt vast dat werkenden onvoldoende meedelen in de welvaartsgroei; zij 'krijgen een steeds kleiner stuk van de economische taart'; werken moet meer gaan lonen. Kortom, die twintig jaren lobbyen tegen loonzekerheid liggen nu echt achter ons. Uit het jaarverslag komt een andere DNB naar voren.
Tot zover het goede nieuws. Maar onder de actiepunten voor 2024 staat niets over het bestrijden van marktmacht of het verminderen van winstflatiegevaar in de toekomst. En hoewel er sprake is van 'intensief contact met de sociale partners over de risico's van een loon-prijsspiraal' (jawel) zul je de term winstflatie niet lezen in het rapport. Terwijl toch haar lelijke neefje 'graaiflatie' het woord van 2023 was.
Klaas Knot benadrukte eerder dat inflatie een 'grote ongelijkmaker' is, dat is dé motivatie voor hem om het snel de kop in te drukken. Heel goed. Ik zou zeggen: spreek je uit tegen de grote ongelijkmaker én inflatieoorzaak genaamd marktmacht, en stel concreet beleid voor om een volgende winstflatiegolf te voorkomen.
Klaas Knot, spreek je uit tegen de marktmacht
Reageren? Mail naarbezemer@groene.nl