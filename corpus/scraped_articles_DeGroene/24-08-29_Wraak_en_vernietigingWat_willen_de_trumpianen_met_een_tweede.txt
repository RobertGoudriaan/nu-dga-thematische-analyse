Wraak en vernietiging Wat willen de trumpianen met een tweede termijn?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 augustus 2024
Met Donald Trump als vehikel hoopt conservatief Amerika op een definitief einde van een op vrijheid, rechten en vreedzame machtsoverdrachten gebaseerd liberaal Amerika. En op het begin van een autocratie volgens 'bijbelse structuren'.
Op een klamme zomeravondin Washington D.C., begin augustus, verliet de journalist Malcom Harris zijn huis in de wijk Capitol Hill om een cheesecake te gaan halen. Hij passeerde een straathoek waar mensen regelmatig overtollige spullen achterlaten, voor anderen om mee te nemen, zoals een kamerplant of wat keukengerei. Harris zelf had er ooit een prima koffiezetapparaat gescoord. Ditmaal trof hij een katoenen sporttas vol papieren. Er stond een afbeelding van het Witte Huis op, met daaronder de woorden'Project 2025. Presidential Transition Project'.
Harris kon een glimlach niet onderdrukken. 'Project 2025', bedacht door de ultraconservatieve denktank The Heritage Foundation, gonst al een tijdje door het Amerikaanse politieke debat. Het geldt als een blauwdruk voor een eventuele nieuwe presidentstermijn van Donald Trump. De kern van het project is: de macht van de Amerikaanse president aanzienlijk verruimen, onder andere door justitie en veiligheidsdiensten onder directe controle van het Witte Huis te brengen. Het bevat voorstellen om het recht op abortus nog verder in te perken, een einde te maken aan pogingen om klimaatopwarming tegen te gaan en zo nog tal van conservatieve beleidswensen. Tegenstanders zien Project 2025 als een signaal dat Amerika onder Trump zal transformeren tot een volbloed autocratie. De ex-president zelf zegt niets van dit alles te weten, een nogal ongeloofwaardige ontkenning aangezien verscheidende ex-Trump-medewerkers nauw betrokken zijn bij Project 2025.
Dat uitgerekend een journalist als Malcom Harris deze rondslingerende tas vond, lijkt haast afkomstig uit een televisiescript. Harris is uiterst links en noemt zichzelf een communist. Hij bracht onlangs een boek uit waarin hij de tech-elite van Silicon Valley - een belangrijke donor van de Trump-campagne - op de korrel neemt. Uiteindelijk klopte de politie bij Harris aan. Er was aangifte gedaan door een stagiair van The Heritage Foundation, die op X had gezien dat Harris de tas in bezit had.
Over de precieze inhoud van de vondst is nog niet veel bekend, al lijkt er weinig opzienbarends in te zitten. Het basisdocument van Project 2025 is gratis te downloaden voor iedereen die zin heeft in 925 pagina's taaie beleidstekst. Harris vertelde aanThe Washington Postdat er ook een overzicht van Project 2025-medewerkers met naam en foto bijzat. Hij liet de politie weten niks te zeggen zonder een advocaat erbij. Hij overweegt de inhoud van de sporttas op enig moment aan een andere journalist te geven.
Wat er in de Verenigde Statengaat gebeuren bij een eventuele terugkeer van Donald Trump is misschien wel het grootste politieke vraagstuk van dit moment. Alles lijkt afhankelijk te worden van de keuze die het Amerikaanse electoraat aankomende november zal maken: de geopolitieke verhoudingen, de toekomst van de planeet, de wereldeconomie. Voor de VS zelf staan aard en aangezicht van de democratie op het spel. En natuurlijk zijn de mondiale en nationale kwesties met elkaar verbonden: wat gebeurt er in de wereld als Amerika onder heerschappij komt van een leider die heeft laten zien dat hij onwelgevallige stembusuitslagen terzijde wil schuiven, zich verwant voelt met autocraten en zijn campagne aftrapte met de boodschap dat hij een instrument van 'vergelding' zal zijn?
Een 'experiment in autocratie', zo omschrijft de historicus Heather Cox Richardson de vier Trump-jaren van 2016 tot 2020 in haar boekDemocracy Awakening: Notes on the State of America. Nog vier jaar zou het experiment tot een nieuwe norm maken. Trumps eigen woorden voeden de vrees dat de mogelijkheid voor Amerika om daarna nog een andere koers in te slaan weleens verdwenen zou kunnen zijn. Stem deze november op mij en 'over vier jaar hoef je niet meer te stemmen' omdat dan 'alles opgelost is', sprak Trump eind juli op The Believers Summit, een bijeenkomst van conservatieve christenen. Trumps uitspraak was, zoals wel vaker, cryptisch. De voor de hand liggende interpretatie - dat met hem aan de macht de verkiezingen van 2028 een uitslag hebben die van tevoren vaststaat, of dat die verkiezingen zelfs helemaal niet gehouden worden - blijft daarmee een uitgangspunt bij het speculeren over Trump 2.0. Wat betreft het aanvaarden van de resultaten bij de aankomende verkiezingen houdt Trump zich ook op de vlakte. 'Het hangt ervan af', zei hij daarover (van of hij zelf wint, waarschijnlijk).
Netjes plaatsmaken voor je gekozen opvolgers geldt als het basisprincipe van een functionele democratie, maar een gang richting autocratie in
Amerika is voorstelbaar. Het scenario van Malcom Harris, waarin een linkse journalist een klop op de deur krijgt van de politie omdat hij zijn neus in de zaken van de machthebber steekt, is geen vergezocht vertrekpunt. Trump beloofde tijdens een campagnespeech 'verdelging' van 'radicaal-links tuig dat als ongedierte leeft binnen onze landsgrenzen en liegt, steelt en verkiezingsfraude pleegt'. Hij riep dat migranten 'ons bloed vergiftigen'. Vergeleken bij dit soort uitspraken was'drain the swamp'nog relatief tam. Wie sinistere binnenlandse vijanden aanwijst en hun vernietiging belooft, bezigt de taal van Hitler en Mussolini, concludeerde Ruth Ben-Ghiat, historicus aan New York University en auteur vanStrongmen: Mussolini to the Present.
Het debat over de vraag of trumpisme nu wel of niet een variant is van de extreem-rechtse totalitaire ideologieën die ontstonden tijdens de jaren dertig van de vorige eeuw, wordt al gevoerd sinds Trump zich voor het eerst meldde als presidentskandidaat. De wens om niet al te alarmistisch over te komen (bij tegenstanders van Trump) of het verwijt van hysterie (door zijn steunbetuigers) was reden om terughoudend te zijn met deze zware politieke kwalificatie. Bovendien wist Amerika vier jaar Donald Trump te overleven, om vervolgens bij Joe Biden uit te komen. Maar sinds duidelijk is geworden hoe Trump de macht wenst te hanteren als hij daartoe nogmaals de kans krijgt, gaan de alarmbellen volop tekeer.
Dat is niet zozeer vanwege nieuwe plannen. Trump wil nog steeds de grenzen sluiten voor migranten (met ditmaal de belofte van deportatie erbij). Hij wil nog steeds handelsbarrières opwerpen en speelt met de gedachte om Amerika terug te trekken uit de Navo. Zijn verdere buitenlandagenda bestaat uit de vage toezegging dat hij oorlogen in de wereld met een paar telefoontjes zal beëindigen. Trump wil nog steeds volop ruimte geven aan de fossiele industrie en ziet niks in de verduurzaming van de Amerikaanse economie. In fiscaal opzicht is Trump ook nog altijd dezelfde: belastingen moeten omlaag. Dat Trumps agenda in de jaren 2016-2020 maar in beperkte mate realiteit werd, was het gevolg van politieke onervarenheid. Hij had meer interesse in het aanzien van zijn presidentschap dan in de verantwoordelijkheden ervan en het weefsel van regels, wetten en instituten die maken dat een Amerikaanse president niet zomaar kan doen wat hem invalt.
Trump blikt dan ookmet frustratie terug op zijn ambtstermijn. Uit de memoires van medewerkers binnen de regering-Trump komt telkens weer een beeld naar voren van een leider die maar niet begrijpt waarom zijn opdrachten niet zonder meer worden uitgevoerd. Zo wilde Trump dat grensbewakers ongedocumenteerde grenspassanten zouden neerschieten en dat het ministerie van Justitie een plan zou opstellen om Mexico binnen te vallen. Regelmatig kwam hij met namen van individuen, binnen de overheid en de politiek en daarbuiten, die ontslagen, vervolgd of doorgelicht moesten worden. 'Trump was constant woedend dat zijn kabinet niet de wet voor hem wilde breken', zo vertelde een oud-Trump-medewerker aan weekbladThe New Yorkerin een artikel dat vooruitblikt op een mogelijke terugkeer, getiteldInside the Trump Plan for 2025.'Hij sprak regelmatig over het ontslaan van grote hoeveelheden ambtenaren', aldus de anonieme bron die Trumps wraaklust van dichtbij heeft meegemaakt.
Voor dat gedroomde massaontslag - niet zomaar mogelijk gezien de regels voor ontslagbescherming en het simpele feit dat grote delen van het ambtelijk apparaat niet onder de president vallen - bleek een oplossing te bestaan. In oktober 2020, terwijl de aandacht in beslag werd genomen door de covidpandemie en de presidentsverkiezingen, vaardigde Trump een order uit die het aantal politieke benoemingen binnen overheidsdepartementen zou vergroten van ongeveer vierduizend naar rond de vijftigduizend. De wet, Schema F genaamd, verving 'trouw aan de Amerikaanse grondwet' voor 'loyaliteit aan de president' als leidende opdracht voor bureaucraten, concludeerde de denktank Brookings destijds.
Joe Biden schrapte de Schema F-wet weer, maar het model, waarin enkel Trumps beroemde'you're fired'genoeg is om een overheidsfunctionaris de laan uit te sturen, kan zo weer worden opgetuigd. Bij The Heritage Foundation staat het vergroten van het aantal politieke benoemingen hoog op de prioriteitenlijst. Vanuit het Center for Renewing America, een denktank die in 2021 werd opgericht door oud-Trump-medewerkers, klinkt de oproep om vooraleerst het ministerie van Justitie en de veiligheidsdiensten onder de presidentiële duim te brengen. De Amerikaanse minister van Justitie fungeert tegelijk als hoogste aanklager en het is de norm dat deze onafhankelijk van de president beslissingen neemt. Het achterliggende idee is dat zo politiek gemotiveerde vervolging kan worden voorkomen. Dat model moet van tafel, is de conclusie in de wachtkamers waar de Trump-gezinden zich ophouden, wachtend tot hun voorman terugkeert.
Een van de oprichters van het Center for Renewing America is Jeffrey Clark, een advocaat die werkte op het ministerie van Justitie. Tijdens de Black Lives Matter-protesten bepleitte hij het inwerkingstellen van de Insurrection Act, een noodwet waarmee het leger kan worden ingezet tegen demonstranten. Clark was degene die uitdokterde hoe Donald Trump de verkiezingsuitslag van 2020 teniet kon doen. Hij staat, samen met Trump en anderen, terecht wegens verkiezingsfraude. Trump wilde Clark eerder benoemen als minister van Justitie, waarop de top van het ministerie massaal met opstappen dreigde. Inmiddels wordt hij weer genoemd voor een hoge functie onder Trump. Mocht Clark terugkeren, 'dan is de verwachting dat hij het ministerie van Justitie zal omsmeden tot een instrument van het Witte Huis', concludeerdeThe New Yorker.
Al te ingewikkeld hoeft dit alles niet te zijn. De Amerikaanse grondwet geeft de president in principe ruime macht in handen en het is altijd een politieke keuze geweest om die niet maximaal te benutten. 'In theorie kan Trump de hele uitvoerende macht onder directe presidentiële controle brengen', concluderen Frederico Finkelstein en Emmanuel Guerisoli, twee historici gespecialiseerd in de geschiedenis van het fascisme, in een artikel inThe New Republic.Hetzelfde geldt voor regulerende instanties zoals de Federal Communications Commission, die toeziet op het internet, of de Federal Reserve. Ook staat Trump weinig in de weg om op dag één de noodtoestand af te kondigen, waarmee zijn bevoegdheden nog verder worden verruimd en het Congres grotendeels buitenspel wordt gezet. De wet in Amerika schrijft niet voor wat wel en niet geldt als een juiste grond daarvoor, dus Trump kan in principe alles aangrijpen. Vandaar ook dat Trumps uitspraak dat hij geen dictator zal zijn 'behalve op de eerste dag', experts als Finkelstein en Guerisoli weinig geruststelling biedt. Een dag is alles wat nodig is om de federale regering in dienst te stellen van de persoonlijke wensen van een individu, concluderen ze.
Hoezeer Trump denkt in termen van de uitzonderingstoestand werd duidelijk uit een bericht op zijn eigen website Truth Social. Als een misstand maar voldoende 'omvang' heeft, is dat volgens Trump aanleiding om 'alle regels, reguleringen en wetsartikelen, ook die in de grondwet, nietig te verklaren'. Het voorbeeld dat Trump opvoerde was de 'verkiezingsfraude' waarvan hij Democraten stelselmatig beschuldigt. Met een afloop waarin Trump in november wint en alsnog die kaart trekt wordt rekening gehouden. En daarmee zou de historische parallel compleet zijn. Machtsconcentratie in handen van de hoogste leider en de noodtoestand waren de instrumenten waarmee de Europese fascisten hun dictatuur vestigden.
Het scenario dat Finkelstein en Guerisoli schetsen zou een soort instant Amerikaans fascisme zijn, en van alle denkbare scenario's wellicht het extreemste. Maar dezelfde ontwikkeling kan zich ook afspelen verspreid over de jaren van een tweede Trump-presidentschap. De grote vergissing, zo benadrukt journalist John Ganz in zijn artikelen op Unpopular Front, het blog waarin hij de paralellen tussen Europees historisch fascisme en het hedendaags Amerikaanse fascisme bestudeert, is dat de ontrafeling van de democratie in Amerika wordt bezien vanuit het autocratische eindpunt in Europa driekwart eeuw geleden. Het is behulpzamer, vindt Ganz, om de VS nu te vergelijken met Duitsland begin jaren dertig, waarin de nationaal-socialisten bezig waren met een opmars en het gevaar onvoldoende werd gezien. 'Alles lijkt enigszins kluchtig, totdat het opeens niet meer zo is', is Ganz' mantra.
Het is een oproep om Donald Trump niet te onderschatten, en vooral te beseffen dat het gaat om meer dan alleen de man met zijn geblondeerde haar en kunstmatig gebruinde gezicht. Uiteindelijk zijn er politieke en zakelijke elites nodig om een autocratie daadwerkelijk te vestigen. Trumps goedgevulde campagnekas en een Republikeinse Partij die hem nooit iets in de weg heeft gelegd laten zien dat ook die voorwaarden aanwezig zijn.
In zijn eerste ronde als presidentbotste Trump steeds tegen de kaders: ambtsdragers die hem tegenspraken, niet konden of wilden uitvoerden wat hij wenste of opstapten omdat ze vonden dat Trump te ver ging. Waar het Trump aan ontbrak was voldoende loyalisten om de weigerachtigen te vervangen. Dat is een groot verschil tussen Trump als 45ste president van de Verenigde Staten en Trump als eventuele nummer 47. Behalve aan beleidsplannen hebben conservatieve denktanks ook gewerkt aan het selecteren en beoordelen van de potentiële bemanning van Washington. 'Trump zou nu aantreden met veel meer begrip van de zwakheden van het systeem, meer bereidwilligen, en veel meer gericht op een agenda van wraak op zijn tegenstanders en onschendbaarheid voor hemzelf', concludeerde David Frum in een speciale editie van het tijdschriftThe AtlanticgetiteldWhat if Trump Wins.
Die twee woorden, wraak en onschendbaarheid, vormen een groot deel van het antwoord op de vraag waartoe een trumpiaanse autocratie zou dienen. Iedere autoritaire leider heeft diep persoonlijke motieven voor zijn hang naar macht en is onbeschroomd om te proberen die te verwerven, maar in de meeste gevallen gaan die private roerselen gepaard met een groot nationaal en historisch project. Die dimensie heeft bij Trump altijd ontbroken.'Make America Great Again'is een slogan, geleend bovendien, met weinig concrete invulling. Wat overblijft zijn de motieven die op Trump zelf betrekking hebben: zijn zakenimperium waar de glans van het presidentschap op afstraalt, het Witte Huis als ultieme plek om je te verschansen als je achterna wordt gezeten door het recht. En met vier jaar presidentschap en de botsingen die daarbij horen achter de rug is daar een register bij gekomen van namen met wie hij een appeltje heeft te schillen.
Vanwege die smalle invulling van het presidentieel ambt is Trump snel tevreden. De mogelijkheid om te kunnen afrekenen met wie hem ooit tegen de haren in streek en gevrijwaard te zijn van vervolging is voldoende voor hem, en dat geeft anderen de ruimte om zijn presidentschap te gebruiken als vehikel voor hún belangen. Vandaar dat conservatieve denktanks werken aan kant-en-klare plannen om tot uitvoering te brengen, mochten de Republikeinen de verkiezingen winnen, compleet met het personeel voor de uitvoering. In het artikel over Trumps plannen voor 2025 teldeThe New Yorkereen tiental organisaties die de handen ineen hebben geslagen om Trump van een agenda en mensen te voorzien.
Bovendien is Trump niet de enige wraakzuchtige die er rondloopt in Washington. Zijn regering zal gevuld zijn met mensen die hun eigen lijst met vijanden hebben en het als hun opdracht zullen zien om in naam van Trumps belofte de overheid te zuiveren, zo voorspelde politiek commentator Robert Kagan in een essay inThe Washington Post.Het is een reëel vooruitzicht: vier jaar Trump als een grote strafexpeditie.
Op basis van zijn toespraken en interviews wordt duidelijk wie er op Trumps persoonlijke lijstje staat voor een afrekening.'The Biden crime family'kan op vervolging rekenen, zo hield Trump zijn kiezers regelmatig voor. Met het terugtreden van Biden als presidentskandidaat is de effectiviteit van die campagneboodschap verminderd, maar de dynamiek achter Trumps wrokkigheid is daarmee blootgelegd. De vele rechtszaken die hem achtervolgen sinds zijn aftreden als president heeft Donald Trump stelselmatig afgedaan als 'politieke vervolgingen', waarmee hij voor zichzelf de ruimte heeft geschapen om met gelijke munt terug te betalen.
Ook in Trumps vizier, zo blijkt uit uitlatingen in interviews en toespraken, staan onder anderen twee oud-fbi-directeuren, zijn oud-minister van Justitie William Barr, en Arthur Engoron, de rechter in New York die hem veroordeelde voor fraude en hem een miljoenenboete gaf. Mark Milley, oud-generaal van de gezamenlijke krijgsdiensten in Amerika, moet volgens Trump geëxecuteerd worden, vanwege zijn rol in het veiligstellen van de verkiezingen van 2020.
Hoe dan ook zijn de vorige presidentsverkiezingen een loyaliteitstest geworden voor Trump en de kringen rondom hem. Bij het werven van campagnemedewerkers door de Republican National Convention, het centrale partijplatform dat Trumps schoondochter als vicevoorzitter heeft, was de vraag 'zijn de verkiezingen gestolen'? leidend. Een cruciale reden dat J.D. Vance Trumps vicepresidentskandidaat kon worden, was zijn uitspraak dat hij had gedaan wat Mike Pence niet deed bij het vaststellen van de verkiezingsuitslag: de uitslagen van swingstates als Pennsylvania en Georgia negeren, en de mogelijkheid openen om ze aan Trump in plaats van aan Biden toe te schrijven. 'Ik geloof dat de verkiezingen Trump ontnomen zijn', had Vance gezegd. Zo bezien gaan de verkiezingen van 2024 wat Trump betreft over 2020, waarbij hij niet alleen de uitslag van de vorige keer wil goedmaken, maar ook het verzinsel dat hij eigenlijk gewonnen had als officiële waarheid wil vestigen.
De precieze bewoordingen die Vance koos zijn veelzeggend. Er zijn talloze rechtszaken gevoerd en onderzoeken gedaan naar de vorige Amerikaanse presidentverkiezingen. Het zijn niet alleen de meest bestudeerde, maar ook de meest 'beveiligde verkiezingen in de Amerikaanse geschiedenis', concludeerde de officiële Amerikaanse verkiezingsautoriteit achteraf. Er resten daarmee weinig feitelijke aanknopingspunten om de uitslag in twijfel te trekken. Alles wat is overgebleven is hetgeloofdat er misstanden hebben plaatsgevonden. De belijdenis van dat geloof is de manier geworden waarop Trump het onderscheid maakt tussen vriend en vijand. Ook de Congresleden van de 6 januari-commissie, die onderzoek deed naar Trumps couppoging, en de Republikeinen die voor zijn afzetting hebben gestemd in de impeachmentprocedure, zijn aangemerkt als doelwit van een wraakactie door Trump, mocht hij terugkeren.
In de Trump-kritische mediain de Verenigde Staten verschenen de afgelopen tijd regelmatig artikelen waarin Trump werd gezien als een voorbeeld van het laatste zinnetje van het nummerWon't Get Fooled Againvan de Britse rockband The Who:'Meet the new boss, same as the old boss'.De nieuwe Trump, zo is de portee, lijkt op de oude Trump. Nog steeds steekt hij, gekleed in blauw pak en veel te lange rode das, ellenlange verhandelingen af voor fanatieke menigtes. Nog steeds verzint hij beschimpende bijnamen voor zijn opponenten (al is het lastig gebleken om een echt scherpe voor Kamala Harris te vinden). Nog steeds hamert hij op verkiezingsfraude en schetst hij een Amerika dat hopeloos in de verloedering zou zijn geraakt en dat enkel door zijn toedoen kan herrijzen. Nog steeds weigert hij een vreedzame machtsoverdracht te beloven. Maar hoewel het soms net 2016 lijkt, is het grote verschil dat Trump de grenzen van de wet heeft opgezocht, heeft overschreden en heeft geconstateerd dat er op juridisch vlak geen belemmeringen zijn.
Het afgelopen jaar heeft het Supreme Court, waar Trump als president drie nieuwe rechters kon benoemen, verschillende vonnissen geveld die Trump in feite boven de wet hebben geplaatst. In november oordeelde Amerika's hoogste gerechtshof dat betrokken zijn bij een 'opstand tegen de Verenigde Staten' niet langer geldt als diskwalificatie om een publiek ambt te bekleden. Het aanjagen van de Capitool-bestorming op 6 januari 2021 vormt daarmee geen obstakel om president te worden. Begin juli volgde een vonnis waarin werd gesteld dat een president in principe immuun is voor vervolging voor handelingen die worden uitgevoerd in het kader van het ambt. Over waar de grens ligt tussen presidentiële en private handelingen sprak het hof zich niet uit, maar in ieder geval vond de conservatieve meerderheid van rechters dat de instructies om de verkiezingsuitslag te vervalsen van Trump de president kwamen en niet van Trump de burger. Het Supreme Court heeft Trump de status van een onschendbare monarch gegeven, oordeelde rechtshistoricus Sean Wilentz inThe New York Review of Books. Het pad naar autocratie ligt volgens Wilentz daarmee wagenwijd open.
En waar dat pad voor Donald Trump vooral lijkt te eindigen in het vereffenen van oude rekeningen en een presidentschap waarin hij de woorden 'dat is niet toegestaan' zelden of nooit hoeft te horen, zijn er heel wat plekken waar wel degelijk een groter plan wordt gesmeed. Uit het onderzoek vanThe New Yorkerkomt naar voren dat achter het Center for Renewing America een netwerk aan organisaties schuilgaat die een nieuw Amerika willen vestigen op ultraconservatieve grondslagen. Het wil migranten weren of zelfs deporteren, het hanteert heteroseksualiteit als dwingende culturele norm en het wil onderwijs en cultuur zuiveren van alles wat geldt alswoke.
Een klein voorbeeld is Ziklag, een christelijkconservatieve organisatie vernoemd naar de bijbelse stad waar David zich verschanste tijdens zijn strijd tegen koning Saul. Volgens Ziklag is Amerika verwikkeld in een 'spirituele strijd' tegen 'machten der duisternis' en wil ze 'de Amerikaanse cultuur' inrichten volgens 'bijbelse structuren'. De organisatie, zo ontdekte onderzoeksplatform Propublica, wordt gefinancierd door een rijke Silicon Valley-ondernemer genaamd Ken Eldred, die zijn miljoenen gebruikt om Republikeinse stemmers op de been te brengen en het stemrecht van Democratische kiezers in sommige swingstates aan te vechten.
Het bestaan van dit soort belangengroepen in Amerika is geen nieuwe ontwikkeling. In zijn boekIlliberal Americalaat de historicus Steven Hahn zien dat de Verenigde Staten altijd fracties hebben gekend die voorstander zijn van 'vaststaande hiërarchieën (in het bijzonder op het gebied van gender, ras en nationaliteit)' en die 'bereid zijn autoritaire vormen van machtsuitoefening te aanvaarden'. Zeker sinds het liberale zelfbeeld van Amerika als plek van rechten en individuele vrijheid dominant is geworden, zet dit 'illiberale Amerika' zich af tegen 'kosmopolitische elites, een gemondialiseerd economisch systeem, tegen supranationale politieke instituties, mensenrechten en de verstoorders van heteroseksualiteit', aldus Hann.
Gedurende de hele vorige eeuw probeert deze politieke stroming in verschillende gedaantes macht te verwerven, zonder al te groot succes. Deze eeuw heeft de illiberale onderstroom een breekijzer gevonden. 'De enige reden dat conservatieve ideologen een kans kregen is dat Trump zich verkiesbaar stelde en won', zo citeerdeThe New YorkerSaurabh Sharma, directeur van American Moment, een van de clubs die warmloopt voor de terugkeer van Trump. 'Dat Trump het toneel niet verlaten heeft is de enige reden dat er nu een kans is.'
Hoezeer Donald Trump deze rondeeen instrument voor Amerikaans illiberalisme is, blijkt uit de keuze voor J.D. Vance als vicepresident. Vance betrad de politieke arena met de overtuiging dat het liberale Amerika en zijn instituties moeten worden afgebroken. Vandaar dat hij in een podcast heeft bepleit dat Trump alle ambtenaren in Washington ontslaat, om ze te vervangen door 'onze mensen'. Vandaar dat hij opiniestukken schreef waarin hij tekeergaat tegen de 'decadentie'. Vance pleit voor zondagsluitingen om de kerkgang te bevorderen, voor een verbod op pornografie, en voor het doorlichten van universiteiten en professoren op verdachte banden en sympathieën.
Hij schreef het voorwoord in een te verschijnen boek van Kevin Roberts, voorzitter van The Heritage Foundation en medebedenker van Project 2025.Dawn's Early Light: Burning Down Washington to Save Americais de titel - onlangs, naar aanleiding van ophef rond Project 2025, vervangen doorTaking Back Washington to Save America.Vance prijst Roberts vanwege zijn 'fundamenteel christelijke kijk op cultuur en economie' en stelt dat het tijd is om 'de huifkarren in een cirkel op te stellen en de geweren te laden'. Wildwest-beeldspraak natuurlijk, maar tekenend voor Vance's kijk op politiek: zijn kamp wordt aangevallen door vijanden en alles moet uit de kast om een strijd op leven en dood te winnen. Aan de 78-jarige Trump komt onvermijdelijk een einde, of hij nu nog één, meerdere of geen termijn president zal zijn. Vance is een millennial en een aanwijzing voor hoe conservatief Amerika de toekomst ziet.
Of Donald Trump en J.D. Vance straks daadwerkelijk het hoofdtoneel zullen betreden moet blijken. Gezien de peilingen is de kans voor een illiberaal Amerika zeker niet verkeken. Hernieuwd enthousiasme bij de Democraten heeft van de presidentsverkiezingen opnieuw een nekaan-nekrace gemaakt, maar niet meer dan dat. In de hoop op de overwinning heeft Kamala Harris de boodschap van Joe Biden overgenomen. 'In de voortdurende strijd tussen democratie en tirannie, weet ik waar ik sta en weet ik waar de VS horen te staan', sprak ze tijdens haar aanvaardingstoespraak op de conventie van de Democratische Partij. Trump ondertussen, maakt grapjes over een dictatuur die maar een dag hoeft te duren. Alles lijkt enigszins kluchtig, totdat het opeens geen klucht meer is.
... Jeenah Moon / Reuters | Trump-supporter in Wilkes-Barre, Pennsylvania, 17 augustus