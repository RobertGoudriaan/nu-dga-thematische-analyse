Terug naar de schaduwoorlog? Israël-Iran

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Israël en Iran vallen elkaar al tientallen jaren aan in een schimmengevecht dat honderden doden en miljarden aan schade heeft gekost. Kunnen ze na de eerste onderlinge directe aanvallen weer terug naar hun schaduwoorlog?
In november 2020reed de natuurkundige Mohsen Fakhrizadeh - bijnaam 'vader van Irans nucleaire programma' - van zijn buitenhuis naar het centrum van Teheran. Zijn konvooi bestond uit vier auto's. Een potentiële aanvaller zou moeten kiezen. Iedereen wist wie die potentiële aanvaller zou zijn. In voorgaande jaren had die een rijtje van Fakhrizadeh's collega's doodgeschoten, vergiftigd en opgeblazen.
Fakhrizadeh zat met zijn vrouw in de tweede auto, een zwarte Nissan, met elf beveiligers in de andere auto's. Toen ze afsloegen naar de Imam Khomeini Straat, over een veiligheidsdrempel, remden ze vaart en kwamen in het zicht van een blauwe pick-up. Daarop was een verborgen machinegeweer gemonteerd dat via een satelliet werd bestuurd en dat met behulp van kunstmatige intelligentie en gezichtsherkenning op het doelwit werd gericht. Het geweer vuurde en raakte Fakhrizadeh's auto. Een tweede salvo trof de wetenschapper, waarna hij uitstapte en probeerde te schuilen. Vervolgens werd hij nog driemaal geraakt; zijn vrouw, die naast hem zat, niet één keer. Na de liquidatie explodeerde de pick-up, met het wapen erbij. De hele operatie had minder dan een minuut geduurd.
Dit is in ieder geval de versie van de gebeurtenissen die Irans Revolutionaire Garde presenteerde in een reconstructie op televisie. Er zijn redenen om te twijfelen aan de extreme professionaliteit van de liquidatie in deze navertelling, maar Irans veiligheidsdiensten onderstrepen graag de enorme uitdaging waar ze voor gesteld zijn als het Israël is gelukt om hun te slim af te zijn. Want niemand in Iran twijfelt eraan dat Israël achter de aanslag zat.
De twee landen vermoorden namelijk al decennialang elkaars burgers en militairen. Ze ontkennen het officieel, maar de lijst van aanvallen die ze aan elkaar toeschrijven is lang en gaat de hele wereld over. Een magnetische bom die explodeerde op een Israëlische diplomatieke auto in New Delhi, terwijl iemand anders onschadelijk werd gemaakt in Tbilisi en in Bangkok de bommakers zichzelf per ongeluk opbliezen. In Soedan bombardeerden (volgens de regering) Israelische straaljagers een wapenfabriek die naar verluidt door Iran werd gerund. In de Indische Oceaan raakten raketten een Israëlisch vrachtschip, terwijl een Iraans schip de lucht in vloog in een Syrische haven. En dit zijn maar een paar incidenten op een lijst met tientallen.
Hoewel de schaduwoorlog eerder begon, is hij de laatste twintig jaar duidelijk geïntensiveerd. In die tijd waren Iraanse fabrieken vaak doelwit van aan Israël toegeschreven aanvallen: fabrieken die materialen produceren voor Irans nucleaire industrie, maar ook staalfabrieken en olie-installaties werden geplaagd door branden, ontploffingen en cyberaanvallen. Iraanse atoomwetenschappers en hoge officieren waren andere frequente doelen, meestal gedood in Iran zelf, van achterop een motorfiets. Israëlische toeristen kwamen ook in het vizier: in Bulgarije doodde een bomaanval in 2012 vijf Israëliërs en hun buschauffeur, volgens Israël werden tientallen andere aanvallen verijdeld. Drones. Ontvoeringen. Schepen. Pijpleidingen. Kleefbommen.
Wie zo'n lijstje langsloopt, is misschien niet erg onder de indruk van de twee aanvallen die Israël en Iran eerder deze maand op elkaar uitvoerden. 'Het tegenovergestelde vanshock and awe',werd Irans aanval op Israël wel genoemd: lang van tevoren aangekondigd koos een luchtvloot van driehonderd raketten en vooral drones het luchtruim, die met de snelheid van een personenauto in zes uur naar Israël vlogen en bijna allemaal uit de lucht werden geschoten. Het Israelische antwoord was al even weinig imposant. VolgensThe New York Timesraakte Israël met onbekende technologie een doel diep in Iran, om Iran duidelijk te maken dat het ongemerkt kan toeslaan waar het wil. Maar het bredere publiek zag alleen een paar explosies bij de Iraanse stad Isfahan, zonder duidelijk resultaat.
En dus was er voorzichtige opluchting in het Midden-Oosten, naast grappen over de eerste directe vlucht van Teheran naar Tel Aviv sinds decennia. En er werd afgewogen wat er nou precies was gebeurd. Veel besproken was de vraag of Iran zijn aanval, die zelf een reactie was op een Israëlische aanval op een Iraans ambassadegebouw in Syrië, nou had bedoeld als een verwoestende dreun op Israël of juist als een volstrekt symbolische, onschadelijke daad.
De waarheid ligt ongetwijfeldin het midden. 'Ik zie een staat die uit alle macht probeert om zijn reactie zo af te stemmen dat die geen escalatie uitlokt, maar toch een soort afschrikkende werking creëert', schreef een columniste inForeign Affairs. Datfinetunenlijkt alleen niet goed gelukt. Israël was (met hulp van vrienden) zo succesvol in het afweren van de aanval dat Iran een slappe indruk maakt, terwijl het internationale ongenoegen met Israël is geluwd en de Israelische inval in Gaza (die sterk op een mislukking begint te lijken) naar de achtergrond is geduwd.'Take the win',zou Joe Biden daarom tegen Benjamin Netanyahu hebben gezegd.
Dat gebeurde. Opmerkelijk daarbij is niet alleen dat Israël ervoor koos om zelf niet hard terug te slaan (zelfs 'gematigde' kabinetsleden schenen daar voor te zijn geweest), ook opmerkelijk is wát Israël precies deed. De Israëlische reactie 'viel binnen het domein van de clandestiene manoeuvres', observeerde analist Ali Vaez van de ngo International Crisis Group: een aanval met onduidelijke toedracht, buiten het oog van de wereld. Met andere woorden: als de Israëlische reactie bij de aanval van vorige week blijft, lijkt het Iran daarmee aan te bieden om weer terug te keren naar bekend terrein: schaduwoorlog.
De eerste vraag is: kan dat wel? Nogal wat analisten denken van niet. 'Er mogen geen illusies bestaan dat we nu weer terug zijn bij de status quo', schreef de Portugese filosoof Bruno Maçães. 'In de nieuwe situatie is niet meer dezelfde reling aanwezig als eerst.' Die reling is het taboe op directe aanvallen op elkaars land. Zo'n directe militaire aanval is psychologisch een belangrijke grens en is verboden in het internationaal recht, ze opent de weg naar een snelle escalatie van actie en reactie, met als eindpunt open oorlog tussen de twee - met voor beide landen grote, misschien zelfs existentiële risico's.
Dat hebben beide landen tot nu toe willen vermijden. Wel heeft de Israëlische regering de afgelopen twintig jaar, meestal onder Netanyahu, altijd de indruk gewekt er minder bang voor te zijn dan Iran, en soms zelfs alsof zij stond te springen om een aanleiding. Binnen het Iraanse regime lijkt de opvatting de overhand te hebben dat Iran op lange termijn sterker staat tegen zijn vijanden, en op korte termijn oorlog moet vermijden. Weliswaar zijn er hardliners voor een escalatie, zeker nu de binnenlandse stabiliteit soms wankelt en Iran een soort 'landgrens' heeft gecreeerd met Israël; via bondgenoten in en invloed op (delen van) Irak, Syrië en Libanon heeft Iran een aanvoerroute naar de Israëlische grens. Maar beide landen stapten nooit over de drempel van directe oorlog. Tot deze maand.
Het had, zoals de mare wil,allemaal niet zo hoeven zijn. Iran erkende Israël kort na zijn oprichting en werd door Israël decennialang gezien als een natuurlijke bondgenoot. Net als het overwegend joodse Israël is Iran, een overwegend sjiitisch en Perzisch land, een buitenbeentje in een overwegend soennitische en Arabische regio. Beide waren ook, sinds de door de VS en Groot-Brittannië georkestreerde Iraanse staatsgreep van 1953, bondgenoten van de VS.
In 1979 verdreef een revolutie de pro-Amerikaanse sjah uit Iran. De nieuwe leider, ayatollah Khomeini, betitelde de VS en Israël als de 'Grote Satan' en de 'Kleine Satan' en verbrak de betrekkingen met Tel Aviv. Maar toen Irak vervolgens Iran binnenviel, leverde Israël heimelijk wapens aan Iran en bombardeerde het de Iraakse kernreactor Osirak, nadat een Iraanse aanval was mislukt.
Na deze oorlog hielden de'frenemies'het niet lang goed. Israël was Libanon binnengevallen en Iran hielp om daar de sjiitische milities Hezbollah en Islamitische Jihad op te richten. Honderden Iraanse 'adviseurs' hielpen om van Hezbollah de sterkste factie van Libanon te maken (met een groot arsenaal op Israël gerichte wapens) en Islamitische Jihad om grote aanslagen uit te voeren, zoals op de Israëlische ambassade en het joods cultureel centrum in Buenos Aires, waarbij meer dan honderd doden vielen. Twee weken geleden stelde een Argentijnse rechtbank Iran voor die aanslagen verantwoordelijk.
Schadelijker voor de onderliggende relatie was dat Iran, nadat het door de VS was uitgesloten als partij in het Israëlisch-Palestijnse vredesproces, Hamas begon te steunen. De Palestijnse militie speelde een centrale rol in het opblazen van het vredesproces en nam na 2007 de macht over in Gaza. Iran knoopte ook banden aan met milities in het van Saddam Hoessein bevrijde Irak. En de Syrische burgeroorlog opende een nieuw front: Iran hielp hier het regime van Assad en bouwde er een sterke militaire positie op, die al honderden keren door Israël is aangevallen. Sinds 2022 zegt Israël aan een 'Octopusstrategie' te doen: zowel de Iraanse 'tentakels' in de regio aanvallen, als het 'hoofd' in Iran zelf.
Maar de grootste aanjager van de onderliggende spanningen tussen Israël en Iran - en het belangrijkste doelwit in hun schaduwoorlog, en de centrale inzet als er ooit oorlog komt - is Irans nucleaire programma. Ieder land heeft officieel recht op kernenergie en Iran was daar al sinds de jaren vijftig met Amerikaanse hulp mee bezig. Na 1979 deed Iran dat zelfstandig en met Russische hulp, maar in 2002 openbaarde een Iraanse verzetsbeweging bewijzen van een geheim (en verboden) Iraans nucleair wapenprogramma. Sindsdien is de wereld op zoek naar een oplossing voor dit probleem en doet Israël aan actieve sabotage ervan.
Wie door de lange lijst (beweerde) incidenten leest die samen de schaduwoorlog uitmaken, ziet Israëls angst voor een Iraanse kernbom als centrale lijn. Maar het probleem is dit: eenalloutaanval op Irans nucleaire infrastructuur kan Irans pad naar een bom jarenlang terugzetten, maar niet afsnijden. Het zou Iran wel een helder motief geven om zo'n bom zo snel mogelijk te willen bouwen en zich niets meer aan te trekken van welke poging dan ook om het daarvan te weerhouden. En niet alleen Iran: ook Saoedi-Arabië, Egypte, misschien Syrië zouden dan kunnen concluderen dat alleen een kernwapen hun veiligheid zou bieden. Naast alle manieren die Iran heeft om terug te slaan - zou zo'n oorlog Israël op termijn veiliger maken of juist niet?
De conclusie van Israëls regering lijkt op dit moment: toch maar niet doen - misschien omdat de kaarten beter liggen als Donald Trump terugkeert in het Witte Huis. Ook Iran lijkt liever terug te keren naar de schaduwoorlog. Zo zou je het in ieder geval kunnen interpreteren dat Iraanse commando's vorige week in de Perzische Golf een containerschip van een Israëlische miljardair enterden en naar Iran lieten varen.
Beter de Satan die je kent dan de Satan die je nog niet kent, redeneren beide landen allicht. Of het schaduwgevecht daarmee ook zonder reling goed gaat, is een open vraag.
Itamar Grinberg / AP / ANP | Restanten van een onderschepte ballistische raket, afgevuurd door Iran, nabij de Dode Zee in Israël, 20 april