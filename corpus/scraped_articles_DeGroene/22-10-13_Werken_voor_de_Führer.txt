Werken voor de Führer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Hoewel hij van geen van de erfgenamen medewerking kreeg, voltooide David de Jong een bewonderenswaardig onderzoek naar het naziverleden van grote Duitse ondernemersdynastieën.
August ('Gustl') baron von Finckbulkte van het geld en had extreem-rechtse sympathieën. Heimelijk steunde hij bewegingen om de euro in Duitsland te ondermijnen en financierde de neonazistische partij Alternative für Deutschland. Toen hij vorig jaar overleed, werd gezegd: 'Rechts van hem heb je alleen nog Dzjengis Khan.'
De vader van Gustl, August von Finck sr., was in de nazitijd eigenaar van de vermogensbank Merck Finck en de verzekeraars Allianz en Münchener Re. Merck Finck stond bekend als de 'bank van deFührer'.Finck dwong joodse bankiers in het kader van de 'arisering' hun banken tegen spotprijzen aan hem over te dragen: Dreyfus Bank in Berlijn en de Weense Rothschild-bank. In München financierde hij de bouw van het kunstmuseum waarin bij de opening in 1937 de ophitsende tentoonstelling tegen deEntartete Kunstwerd georganiseerd.
Na de oorlog oordeelde het 'denazificatiehof' dat baron Von Finck slechts een meeloper van de nazi's was geweest. Hij werd veroordeeld tot een boete van tweeduizend D-Mark, kreeg zijn banken en verzekeringsmaatschappijen terug en kon weer aan het werk. Zoon Gustl zette de bank en de extreem-rechtse tradities van zijn vader voort.
Noch de bank noch de familie Finck heeft verantwoording afgelegd over de betrokkenheid bij het naziregime, laat staan compensatie betaald voor de joodse banken die Finck in de jaren dertig had geariseerd. Op de website van Merck Finck staat geen letter over de zwarte geschiedenis van de bank tussen 1933 en 1945.
Duitsland kent meer schatrijke families die een zakenimperium beheren, een naziverleden hebben en daar nooit verantwoording over hebben afgelegd. Zoals Quandt (bmw), Oetker (puddingen), Flick (Daimler Benz), Porsche en Piëch (Volkswagen, Porsche). De patriarchen van deze families werden in de jaren dertig lid van de nsdap, uit opportunisme, zakelijk gewin of overtuiging. Allemaal presenteerden ze zich na de oorlog als slachtoffer van het naziregime. Allemaal werden ze 'gedenazificeerd' en konden ze hun oude zakelijke activiteiten oppakken.
Ze torsen een verleden met zich mee waaraan ze niet herinnerd willen worden. Hun hedendaagse liefdadigheidsinstellingen, mediaprijzen en hoofdkantoren zijn vernoemd naar de nazigetrouwe stamvaders die bedrijven en miljarden nalieten aan hun erfgenamen en zich koesterden in de naoorlogse Duitse cultuur van stilzwijgen.
Over deze schatrijke dynastieën met een verborgen naziverleden heeft David de Jong (1986), voormalig redacteur bij het financiële nieuwsagentschap Bloomberg in New York en nu correspondent voorHet Financieele Dagbladin het Midden-Oosten,Nazimiljardairsgeschreven, een even schokkend als ontluisterend boek. Impliciet bevat het boek een actuele waarschuwing: hoe moeten democratische rechtssystemen omgaan met oligarchen en hun bedrijven die steun verlenen aan een oorlogszuchtig regime dat massaal mensenrechten schendt.
Terug in de tijd: februari 1933. Drie weken na de benoeming van Adolf Hitler tot rijkskanselier eiste Hermann Göring van een selecte groep industriëlen en bankiers steun voor de noodlijdende nazipartij om knokploegen te kunnen financieren. Daarna ging het hard: herbewapening, overname (arisering) van joodse bedrijven, inzet voor de oorlogsinspanning met dwangarbeiders en krijgsgevangenen ter vervanging van de arbeiders die naar het front waren gestuurd. Zogenoemde satellietkampen van de vernietigings- en concentratiekampen leverden slavenarbeid: Auschwitz aan IG Farben, Dachau aan bmw, Sachsenhausen aan Daimler Benz, Ravensbrück aan Siemens, Neuengamme aan accufabriek afa en Dr. Oetker, Buchenwald aan wapenfabriek Gustloff.
Duitsland was en is een land van zakelijke dynastieën. Neem de familie Quandt. Günther (1881-1954) had een fortuin verdiend met uniformen voor het Duitse leger in de Eerste Wereldoorlog. Daarna verwierf hij de accufabriek afa en de Deutsche Waffen und Munitionsfabriken (DWM).
Privé was Günther nauw verbonden met de top van de nazi's. Magda, zijn tweede vrouw met wie hij een zoon had (Harald), begon een verhouding met Joseph Goebbels. 'Met weinig te doen en genoeg geld om dat te doen werd Magda een actieve nazi-aanhanger.' Goebbels noteerde in zijn dagboek precies hoe vaak hij seks had met Magda en leefde ondertussen jarenlang van het geld van Günther Quandt.
Quandts bedrijven behoorden tot de grote wapenproducenten van het Derde Rijk. afaaccu's waren van strategisch belang voor de aandrijving van Duitse U-boten, DWM produceerde het Mauser-standaardgeweer van de Wehrmacht. Als 'verjaardagscadeau' werd hij in 1941 benoemd tot bestuurder bij Daimler Benz, fabrikant van legervoertuigen. In bezette landen - Polen, Frankrijk, Kroatië, België en Griekenland - nam Quandt joodse bedrijven over.
De zoon uit Günthers eerste huwelijk, Herbert, kreeg het beheer over een aantal van die bedrijven. Tweede zoon Harald was, ondanks zijn vader, moeder en stiefvader, geen lid van de nazipartij. Hij vocht aan het front en eindigde in Brits krijgsgevangenschap.
Günther werd in 1946 gearresteerd. Hij verdedigde zich door te beweren dat hij misleid was door Hitler en dat hij ruzies met Goebbels had gehad. Hij had kunnen vluchten, maar was op zijn post gebleven om zorg te dragen voor zijn arbeiders. In zijn proces zei hij dat hij geweigerd had zijn fabrieken ten dienste te stellen van het bewapeningsbeleid en dat er geen bewijs was dat hij excessieve voordelen had gehad. In 1948 werd hij vrijgesproken, hij hoefde alleen de proceskosten te betalen.
Van de geallieerde opzet, direct na de oorlog, om niet alleen nazikopstukken maar ook de zakelijke steunpilaren van het Derde Rijk in Neurenbergse processen te veroordelen, was geen sprake meer. De Koude Oorlog was begonnen, het IJzeren Gordijn verdeelde Europa. De Verenigde Staten zetten de Marshallhulp op, waarmee de West-Duitse economie op de been moest worden geholpen. De dreiging van de Sovjet-Unie woog zwaarder dan de veroordeling van industriële en financiële handlangers van het naziregime of de jacht op met oorlogsmisdaden verkregen vermogens. Vrijwel alle grootindustriëlen ontliepen hun straf. Rudolph
August Oetker, erfgenaam van Dr. Oetker (leverancier van poedervoedsel aan de Wehrmacht), was een fanatieke nazi. Acht maanden zat hij vast, er volgde geen proces en na zijn vrijlating kreeg hij zijn bak- en puddingimperium terug.
Ferdinand Porsche en schoonzoon Anton Piëch startten in 1934 de ontwikkeling van een volksauto. In 1939 nam Hitler de eerste Volkswagen in ontvangst. Er werden in de oorlogsjaren 630 Volkswagens gebouwd ten behoeve van nazifunctionarissen; de 340.000 Duitsers die een aanbetaling hadden gedaan, waren hun geld kwijt. Met de inzet van dwangarbeiders was de VW-fabriek in Fallersleben overgeschakeld op de productie van tanks en gevechtswagens. Vader en zoon Porsche en schoonzoon Piëch werden in 1949 gedenazificeerd.
Staalbaron en eigenaar van steenkolen- en bruinkoolmijnen Friedrich Flick groeide uit tot de op één na grootste wapenleverancier van het Derde Rijk. In zijn bedrijven waren honderdduizend dwangarbeiders te werk gesteld in de meest erbarmelijke omstandigheden. Niettemin presenteerde Flick zich in het proces dat in 1947 tegen hem, Alfried Krupp en enkele andere industriëlen werd gevoerd als slachtoffer van het naziregime. 'Dit proces', sprak zijn advocaat, 'is geen aanval op Dr. Flick, maar een aanval op de hele Duitse economie, op het Duitse kapitalisme en zijn industrieën... [wat zich had voorgedaan] was hun tragedie, maar niet hun schuld, zelfs niet hun tragische schuld.'
Nadat hij tot zeven jaar cel was veroordeeld verleenden de Amerikanen Flick in 1950 gratie. Eind jaren vijftig gold hij als een van de vijf rijkste mannen ter wereld. Hij was inmiddels grootaandeelhouder van Daimler Benz. Zijn leven lang heeft Flick geweigerd uitkeringen te verstrekken aan voormalige dwangarbeiders in zijn oorlogsfabrieken en mijnen. Over het verleden bleef een deken van zwijgen liggen. De familiestichting van de Flicks geeft geen inzicht in het naziverleden van de naamgever.
Pas met de derde generatie kwam er verandering. Onderzoek dat de kleinkinderen Quandt lieten doen naar hun grootvader concludeerde in 2021 dat Günther een meedogenloze opportunist was geweest, onlosmakelijk verbonden met nazimisdaden. 'De familiepatriarch maakte deel uit van het naziregime.' Maar de mediaprijs van vijftigduizend euro die de familiestichting jaarlijks uitreikt heet nog altijd de Herbert Quandt Medien-Preis, zonder toelichting op de rol die naamgever Herbert en zijn vader in het Derde Rijk hebben vervuld.
Het kan ook anders. Aan het slot van zijn boek introduceert David de Jong de familie Reimann. Ook zij behoren tot de rijkste families in Duitsland en ook hun familiegeschiedenis is getekend door het Derde Rijk. Alfred Reimann en zijn zoon Alfred jr. waren fanatieke nazi's die chemieconcern J.A. Benckiser hadden geërfd. Tegenwoordig is jab eigenaar van Reckitt Benckiser, bekend van onder meer Krispy-donuts, Calgon voor de vaatwasser, Douwe Egbertskoffie, kunstgebitten en Durex-condooms.
Het huwelijk van Alfred jr. bleef kinderloos. Bij zijn minnares Emilie Landecker verwekte hij drie kinderen, die hij later erkend heeft. De joodse vader van Emilie, Alfred Landecker, was in 1942 door de nazi's vermoord. De Reimannkinderen besloten in 2016 de naam van de familiestichting te veranderen van Alfred Reimann in Alfred Landecker. De stichting is transparant over het naziverleden van vader en zoon Reimann en doetvoor eeuwigelke tien jaar een schenking van 250 miljoen euro, bestemd voor onderzoek naar vervolging van minderheden, antisemitisme en de holocaust. Overlevende dwangarbeiders en gevangenen van de vernietigingskampen die in de fabrieken van jab tewerk waren gesteld, hebben schadevergoedingen gekregen.
David de Jong heeft bewonderenswaardig veel onderzoek gedaan om de verwevenheid van de machtigste Duitse ondernemersdynastieën met het naziverleden van het Derde Rijk uit te zoeken. Het is des te bewonderenswaardiger aangezien hij van geen van de families, hun stichtingen of bedrijven medewerking kreeg. Bij vlagen klinkt in zijn boek onverholen verontwaardiging door, en dat is niet verwonderlijk. Op een enkele uitzondering na hebben de grote Duitse ondernemersfamilies geen van alle rekenschap gegeven van het zwarte verleden waarin de patriarchen macht en rijkdom vergaarden. De geesten van het Derde Rijk blijven de nazaten van Porsche, Quandt, Piëch, Flick, Von Finck en Oetker én hun hedendaagse bedrijven achterna jagen.
De geesten van het Derde Rijk blijven de nazaten van Porsche en Oetker én hun hedendaagse bedrijven achterna jagen
DAVID DE JONG Nazimiljardairs: De donkere geschiedenis van de rijkste families van Duitsland. Meulenhoff, 400 blz.