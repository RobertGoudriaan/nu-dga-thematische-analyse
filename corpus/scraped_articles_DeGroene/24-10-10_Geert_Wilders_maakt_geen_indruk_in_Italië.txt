Geert Wilders maakt geen indruk in Italië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Rome- Bijna iedereen van de 'Lega voor Salvini als premier', zoals de separatistische Lega Nord sinds 2018 heet, verscheen afgelopen zondag in bodywarmer op het podium van Pontida in de Italiaanse Alpen. Een overblijfsel uit de oertijden van de in de jaren tachtig door Umberto Bossi opgerichte Lega Nord. Hardwerkende,nativeNoord-Italiaanse mannen, die met opgestroopte mouwen zo van het veld of van het eigen bedrijfje kwamen, wars van het parlementaire pluche en de daarbij horende jasjes en dasjes, dat was het imago. Veel is sindsdien veranderd, werd duidelijk bij de 36ste bijeenkomst op het 'heilige gras van Pontida'. Heilig omdat hier, op deze plek, in 1167 de Lombardische Liga tegen het leger van de Duitse keizer Frederik I 'Barbarossa' von Hohenstaufen werd opgericht. De bodywarmers van de Lega staken een beetje gek af tegen de keurige jasjes en dasjes van de andere gasten op het podium, allemaal 'vrienden' uit de PvE, de Patriotten voor Europa, de derde en meest radicaal rechtse fractie van het Europarlement. Hiertoe behoort Salvini's Lega, en hiertoe behoort ook de PVV van Geert Wilders, samen met nog elf andere Europese partijen voor wie het patriottistische gedachtegoed boven alle andere gedachten verheven is.
Wilders stond er als de op één na belangrijkste gast, want dat was natuurlijk de Hongaarse premier Viktor Orbán, de held van extreemrechts. En je kon ook merken aan het sceptische volk van de Lega, dat niet veel opheeft met Salvini's nieuwe soevereine koers, dat de verschijning van Orbán veel voor ze deed. Dit was weer een man zoals ze het bedoelen, één van ons, met het natuurlijke gemak van contact leggen waar
Italianen enorm gevoelig voor zijn. Geert Wilders daarentegen werkt niet in combinatie met Italianen, waarbij het feit dat hij zijn verhaal afstak in het Engels ook zeker niet hielp. Matig Engels bovendien, en alle klemtónen verkeerd in de paar Italiaanse woorden die hij had geleerd, terwijl de andere patriotten uit Europa allemaal makkelijk uit het blote hoofd een riedeltje Italiaans afstaken.
Wilders zonder Wilders' timing, ironie en spitsvondigheden is gewoon maar een man in een jasje en met platina geblondeerd haar. Weinig indruk maakte dan ook zijn 'ze hebben ook geprobeerd om mij te stoppen, maar ze zijn er niet in geslaagd, ik ben vandaag sterker dan ooit in Nederland, en dat zal ook bij Salvini gebeuren.' Ze konden het niet eens verstaan.