Broek Ester Naomi Perquin

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
Het is zeven uur 's ochtends en mijn driejarige dochter oefent haar woede. Zo heb ik het ooit uitgelegd gekregen door een net afgestudeerde pedagoog. Het is een onmisbare stap in de ontwikkeling, zei ze. Als je er anders naar kijkt is het eigenlijk een groot compliment. 'Want kinderen die zich zo'n aanval van boosheid permitteren zeggen: ik vertrouw jou!' Ze keek er triomfantelijk bij, met die en-denkjij-daar-maar-eens-over-na-achtigheid die je vaker ziet bij mensen die wél ergens de weg weten. Ik heb inmiddels zo vaak anders naar iets leren kijken dat ik niet eens meer weet of ik überhaupt een blikveld heb.
Gisteren werd ik door een jonge vrouw geïnterviewd over schrijven, dichten en het belang van poëzie. 'Daar heb je helemaal niets aan', zei ik. 'In het algemeen.' (Dat breekt het ijs, een dichter die zegt dat je in het algemeen helemaal niets aan poëzie hebt, dat lucht vaak enorm op.) 'Het kán echter levensreddend zijn', zei ik erachteraan. Ze keek naar me, een beetje hoopvol leek het. 'Maar alles kan levensreddend zijn', vervolgde ik, 'op het juiste moment. Een schroef. Een stuk brood. Een gymschoen. Een overvliegende duif. Dus dat telt niet echt.' Ik hoorde het mezelf zeggen en dacht, diep vermoeid: wat wíl je nou eigenlijk?
Er wordt op de grond gestampt. Een houten theepot rolt, kloenk, kloenk, kloenk, over de vloer. Mijn dochter vertrouwt mij vandaag weer hevig, zie ik. Ze complimenteert me als een dolle. 'Niet die broek, ik wil die niet!' Welbeschouwd heel vleiend allemaal, ook voor de buren. (Het zou een aardige titel zijn, denk ik. Voor het zoveelste boek dat ik nooit zal schrijven: oefeningen in woede. Op de voorzijde een rood laarsje dat in volle vlucht rakelings langs een hoofd scheert.)
Ze was aardig, die jonge vrouw van het interview. Een kalm en behoedzaam type. Ik hou van kalmte en behoedzaamheid, in theorie, maar ik wil er wel altijd even onder kijken, in de praktijk. Zien wat er verborgen ligt, waar het broeit, waar alles is opgeborgen.
'Wil ik niet!' Mijn dochter, inmiddels rood aangelopen, smijt nu ook de houten theekopjes door de kamer en rent erachteraan om ze nog een schop na te geven. Het heeft me jaren van ouderschap gekost om te doorzien wat er mis is met de meeste opvoedadviezen; ze gaan uit van wat ik, bij gebrek aan een betere term, 'de schone setting' noem. Een evenwichtige opvoeder in een opgeruimde kamer zonder andere kinderen, humeuren en factoren, zonder tijdsdruk, wachtende taken, schuldgevoel en vermoeidheid. De meeste opvoedtips werken alleen als je zelf geen karakter hebt. Geen lichaam. Geen agenda.
'Ik vind uw relatie met het geloof ook interessant', had de jonge vrouw gezegd. 'U zoekt ernaar en u verwerpt het tegelijk: daarin zie ik ook weer een soort tweeslachtigheid.' Ja hoor eens, had ik kunnen zeggen, uiteindelijk is het leven gewoon vaak een broek die iemand anders voor je heeft klaargelegd en die je pertinent niet aan wil trekken. Uiteindelijk is poëzie een poging tot verzet of een poging tot verzoening, één van de twee, dat is alles. Maar dat zei ik niet. Ik weet niet wat ik zei. Maar het was ongetwijfeld óók waar.