Weemoed en verdrongen hartsgeheimen Klassieke muziek Jean-Philippe Rameau

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Het meesterschap van de Franse componist JeanPhilippe Rameau (1683-1764) vond na twee eeuwen vergetelheid erkenning. Maar ook nu nog is een concertante uitvoering van zijn laatste operaLes Boréadeseen gebeurtenis: de zwanenzang van een tachtigjarige.
Tot diep in de twintigste eeuwis de muziek van Rameau een verborgen schat. In het voorwoord bij de eerste editie van zijn Rameau-biografie schrijft Cuthbert Girdlestone:'His music enfolds a great wealth of beauty of the highest order which is almost unknown and certainly unexploited.'Elk woord is waar. Maar het is 1957 en weinigen weten het. Rameau is gekend en geacht als theoreticus.
Met zijn in 1722 in Parijs verschenen, streng methodischeTraité de l'Harmoniewordt hij een van de grondleggers van de westerse harmonieleer. Misschien is dat boek zijn kruis geweest, meent Debussy, die mooi en intelligent over hem schrijft. Het bezorgde hem het stigma van pedante schoolmeester, terwijl Rameau volgens Debussy kleuren en nuances tot leven wekte waar musici voor hem hooguit een vage voorstelling van hadden. In een brief aan de Franse musicoloog en Rameau-bewonderaar Louis Laloy spreekt hij van 'de perfecte smaak en strikte elegantie die de absolute schoonheid van Rameaus muziek bepalen'.
Na zijn dood verbleekt zijn glans als componist, hoewel het Frankrijk van de negentiende eeuw hem niet vergeten is. Berlioz bestudeertTraité de l'Harmonie'en brengt slapeloze nachten door om de geheimen van de harmonie te doorgronden'. Een bewonderaar is Saint-Saëns, die Rameau dirigeert en zelfs Rameau-recitals geeft. Vanaf 1895 verschijnt bij de Parijse uitgever Durand onder redactie van Saint-Saëns, later ook met medewerking van Debussy, de complete editie van Rameaus werken.
Helaas is de Durand-editie onbruikbaar voor wie Rameau wil spelen in zijn geest, ontdekt Frans Brüggen als hij met zijn Orkest van de Achttiende Eeuw in de jaren tachtig van de vorige eeuw op Rameau duikt. Foute instrumenten, rare transposities. Voor de orkestsuites die Brüggen uit instrumentale nummers van de opera's samenstelt moet hij terug naar de bronnen, die musici van het Orkest van de Achttiende Eeuw in de Parijse Bibliothèque Nationale voor elk Rameau-project zo getrouw mogelijk kopieren. Er gaat een wereld open. Het omfloerst majestueuze Rameau-geluid herrijst in volle glorie. Groot strijkerskorps, acht bassen, de houtblazers viervoudig.
Het orkest waarvoor Rameau schrijft is met 46 spelers een van de grootste ensembles van zijn tijd. Dat zucht, dat ruist, danst en gebaart met een verheven elegantie die je nergens tegenkomt. Rameau is intens persoonlijk op afstand. Een altijd voelbare melancholie blijft discreet, een verdriet dat onderweg naar het bekennen in de keel blijft steken. Hij wil het niet te luid. Zijn notities in bewaard gebleven repetitiemateriaal verraden zijn voorliefde voor milde innigheid. Hij schuwt het vuur niet, schildert met verve stormen en gangen naar de hel, maar zijn fort is de intieme melancholie onder de oppervlakte van een verregaand gestereotypeerd barokdrama.
'Langzaam', schrijft hij ergens, 'met een van verdriet doordrongen expressie.' Of:'avec toute la tendresse possible'. De beste Rameau is als de zon achter het veelkleurige bladerdek van een schitterend herfstbos, met de diep gloeiende schemering van gebrandschilderde ramen. Je proeft weemoed en verdrongen hartsgeheimen. Hij is geen exhibitionist, maar te bekwaam om vlak over zichzelf te liegen. Je hoort hem wel, je ziet hem niet.
Laloy ziet in Rameau de glimlach van een somber mens, en dat sluit aan op Girdlestone's observatie van een binnenwereld die bij Rameau alleen in de muziek bestaat maar niet daarbuiten.'His music',vervolgt Girdlestone,'has its own enchanted worlds, pastoral, celestial or Elysian, but there is no pretence that they exist outside it.'Zoiets is het. Zijn uit de wetenschap gewonnen, bitterzoete harmonieën tekenen bedwongen sentiment met schrijnende precisie.
Toch wijst in de eerste helftvan zijn leven niets op aanleg voor muziektheater. De jonge Rameau is tweemaal organist in Clermont-Ferrand, waar hij twee keer na vier jaar opstapt. Hij moet er aan zijnTraité de l'Harmoniehebben gewerkt, aan zijn cantates en motetten. Pas na de publicatie van het traktaat komt de gedrukte muziekproductie goed op gang, zij aan zij met theoretische geschriften die hij tot zijn dood zal blijven produceren. In 1724 verschijnenPièces de Clavecinen die worden in 1726 al weer gevolgd door eenNouveau Système de musique théorique, 'pour servir d'introduction au Traité de l'Harmonie.'
Maar als hij in samenwerking met een zekere Piron muziek gaat schrijven voor Parijse jaarmarkttheatertjes komt er iets in beweging in Rameau. Misschien is hij toch gemaakt voor de bühne. In 1727 vraagt hij Antoine Houdar de la Motte een libretto voor hem te schrijven. In een brief verklaart hij zich nader. Hij is geen muzikant die zijn instincten volgt. Smaak en fantasie zijn niet genoeg. Kennis is essentieel en kunst kan niet zonder solide grammatica. Rameau wil, zegt hij, de schilder zijn die de natuur heeft bestudeerd alvorens haar te schilderen. De kunst is vervolgens het geleerde op een natuurlijke manier met de dramatische expressie te verenigen. Hij wil de kunst met kunst verbergen - en als dat ook op haar verborgen inhoud slaat, heeft het oor goed gehoord.
Met Houdar wordt het niks. Maar dan ontmoet Rameau de schatrijke belastinginspecteur Alexander Le Riche de la Pouplinière. Die houdt er in zijn Parijse huis een eigen orkest op na, dat Rameau meer dan twintig jaar zal dirigeren. Rameau ontmoet er de dichtende geestelijke Abbé Simon-Joseph Pellerin, librettist van zijn eerste opera. Dat wordtHippolyte et Aricie,die in april 1733 eerst bij La Pouplinière thuis wordt uitgevoerd en op 1 oktober dat jaar zijn première beleeft in de Parijse Académie Royale de musique. Op zijn vijftigste wordt de obscure organist en muziekgeleerde een succesvolle theatercomponist. Tot zijn dood zal de bühnemuziek van balletten enopéra-balletstot tragedies en komedies zijn cv beheersen.
Zijn tijd vindt hem knap maar moeilijk. Hij is er zoals Bach in Duitsland niet voor iedereen. De Rousseaus van zijn tijd vinden Rameau gekunsteld, maar de van oorsprong Duitse encyclopedist Melchior Grimm, die zich later tegen Rameau zal keren, prijst hem in 1752 in treffende bewoordingen de hemel in. 'Wat een Proteus, altijd nieuw en origineel, altijd op het spoor van het ware en sublieme in elk karakter.' Rameau is dan op de toppen van zijn roem, waarna de tijdgeest tot zijn onheil keert.
Kantelpunt is dequerelle des bouffonsvan 1752-1754, publiek debat over de verdiensten van de Italiaanse en Franse muziek. Geïnspireerd door een uitvoering van Pergolesi's tintelfrisse intermezzoLa serva padronadoor reizende Italianen,buffoni,kiezen Rousseau en Grimm partij voor het élan van de Italiaanse opera. De voor pompeus versleten lyrische tragedie van Rameau is niet hip meer. Ten tijde vanLes Boréadesgeldt Rameau als de al haast antieke nazaat van zijn grote voorganger Lully.
Les Boréadesis zoalsHippolyte et Aricieeen lyrische tragedie in vijf bedrijven. Lyrisch staat in de praktijk kort door de bocht voor niet te zwaar. De achttiende-eeuwse Franse barokopera mijdt de diepste diepten. Die zouden volgens Girdlestone wringen met 'de optimistische conventies van opera', waarin tragedie 'slechts van tijdelijke aard was' en 'aangename sentimenten' moesten triomferen. Muziektheater blijft bij Rameau ook in zijn gedaante van tragedie een decoratief schouwspel, verheven vermaak. De 'tragische grandeur' vanHippolyte et Aricieblijft volgens Girdlestone eenmalig; de overige opera's stellen dramaturgisch weinig voor.
Daar zit met alle eerbied voor het magische geluid iets in. Ze zijn vaak statische processen zonder doelgerichte handeling. De personages leven dankzij de muziek. Wie van de zwanenzangLes BoréadeseenParsifal-achtige catharsis mocht verwachten komt bedrogen uit. Dramaturgisch effectieve dialoog- en soloscènes worden ten behoeve van de dansers steeds weer onderbroken door reeksen gavottes, airs en menuetten, muzikaal exquise maar voor de spanningsopbouw niet bevorderlijk. De handeling is kapstok, raamwerk voor de zangers en de machtige balletten van de divertissementen.
In de seria-sfeer van liefde, dood en macht, spektakelstormen en obligatehappy endsbetreedt Rameau geen nieuwe wegen. Het verhaal is een farce. Koningin Alphise van Bactrië houdt van Abaris, een jongen van onduidelijke herkomst. Volgens de traditie moet ze trouwen met een nazaat van Boreas, god van de Noordenwind. Zijn zoons Borilée en Calisis staan vergeefs te trappelen. Zij geeft haar troon op om Abaris trouw te kunnen blijven. Een woedende Boreas ontvoert haar naar zijn rijk, waar Abaris haar bevrijdt met behulp van de magische pijl die zij in de tweede akte van Amor heeft gekregen. Apollo komt uit de kast als vader van Abaris, die hij verwekte bij een Boreaanse nymf, zodat Albaris' huwelijk met Alphise toch volgens de regels is. Eind goed al goed.
Zou Rameau er zelf nogin geloofd hebben? Ik heb meer smaak dan vroeger, moet hij als oude man hebben gezegd, maar mijn genie is weg. Het libretto, mogelijk van Rameaus vertrouwde tekstschrijver Louis de Cahusac, rijmt op sinterklaasdichtersniveau.'Charmes trop dangereux, malheureuse tendresse,/ Faut-il vous combattre sans cesse,/ et vous voir triompher toujours?'Hoor je dan de muziek tot in het kleinste intermezzo tien keer beter zijn, dan weet je hoe geconcentreerd de componist op hoge leeftijd in de wedstrijd staat. Elegant als altijd versmelten in deAir pour Orithie et ses Compagnes, andante et gracieuxin 6/8 maat, de wiegende violen met hobo's tot de volmaakte pastorale.
En als in de laatste akte deus ex machina de God Apollo nederdaalt, vallen muziek en taal lichtgevend samen.'Quel éclat! Quels brillants concerts! Ô ciel! Le Dieu de la lumière s'ouvre une nouvelle carrière/ Pour pénétrer dans ces déserts.'In D-majeur daalt,majesteusement,met milde glans een drieklank uit de hemel neer. Alles is goed. Dan gelouterd over tot de orde van de dag met zang en dans, nu opgenomen in het bijna kinderlijke schouwspel van een niet door ongeloof geschonden schoonheid. Dit was geen drama, dit is levenskracht.
Bridgeman Images | De altijd voelbare melancholie in de composities van Jean-Philipe Rameau blijft discreet