Running mates Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
John Nance Garner, de Texaan die van 1933 tot 1941 vice-president was onder president Franklin Delano Roosevelt, vond zijn functie eigenlijk maar minnetjes. 'Nog geen emmer warme pis waard', zou hij gezegd hebben tegen Lyndon Johnson toen die advies inwon over het aanbod om samen met John F. Kennedy op het stembiljet te verschijnen.
Van Tim Walz, door de Democratische presidentskandidaat Kamala Harris aan haar zijde gekozen alsrunning mate,is moeilijk voor te stellen dat hij de taak eigenlijk maar beneden peil vindt.
Walz' goeiige imago suggereert dat hij geen enkele klus, groot of klein, met tegenzin doet. Hij wordt door enthousiaste Democraten bezongen als een figuur bij wie je een hogedrukspuit kunt lenen, die het lokale sportteam coacht, de worstjes op de barbecue omdraait en die zo nog veel meer constructieve handelingen verricht die het archetype van deAmerican dadgeregeld uitvoert.
Geef iemand die je vertrouwt met de sleutels van je huis ook die van het Witte Huis in handen, is het campagnegevoel dat Walz moet opwekken.
Lijkt Tim Walz zo weggelopen uit een wat ouderwetse Amerikaanse sitcom, zijn directe tegenpool komt over als een creatuur van de digisfeer. J.D. Vances' preoccupaties zijn die van de bleke alt-right-kerels: 'omvolking', vrouwen die te weinig kinderen krijgen, migranten die allerlei vreselijks uithalen. De wortels van de door de Republikeinse presidentskandidaat Donald Trump gekozen running mate mogen dan in een arbeidersgemeenschap liggen, J.D. Vance is gevormd door de techcultuur, en dan niet de vrolijk-anarchistische hippieachtige kant ervan.
Veelzeggend: een prominent Vance-fan is Elon Musk, die naar verluidt een grote rol heeft gespeeld in Trumps keuze voor deze vicepresidentskandidaat.
Voor beide vice-presidentskandidaten geldt dat ze een verlengde zijn van hun nummer één. Kamala Harris gaat voor de vrolijkheid('make Amerika laugh again')en heeft een running mate gekozen die de luchthartige sfeer versterkt. Donald Trump begon zijn campagne met een belofte van wraak en vergelding. Hij heeft een secondant gekozen die met dezelfde bitterheid spreekt over Amerika dat hopeloos in verval zou zijn geraakt door de teugels te veel te laten vieren op sociaal en cultureel vlak.
De eerste peilingen die Walz en Vance tegen elkaar afzetten wijzen erop wat electoraal gezien de meest veelbelovende keuze is. 32 procent van de Amerikanen heeft een gunstige indruk van Vance, ten opzichte van 39 procent van Walz, zo bleek uit onderzoek vanThe Washington Post;42 procent heeft een uitgesproken negatief oordeel over Vance, ten opzichte van dertig over Walz.
Kort samengevat: netto gezien ziet Amerika een type als Walz wel zitten, en heeft het een afkeer van een figuur als Vance. Nu zijn peilingen peilingen en duurt het nog even tot de verkiezingen, maar dit duidt op een onderschatte factor in de Amerikaanse politiek: het vermogen om sympathie op te wekken.
Iets waar het Trump-team zich ook op verkeken heeft, is de aantrekkelijkheid van een Republikein die zich op allerlei manieren met het privéleven van mensen lijkt te willen bemoeien. Trump heeft, ondanks al zijn autoritaire trekken, ook een libertaire inborst (zoals zijn levenswandel wel illustreert). Bij Vance, met zijn focus op gezinssamenstelling en zijn oproep om pornografie te verbieden, ontbreekt dat. Bij elkaar opgeteld is Amerika een liberaal land dat wel een helpende hand, maar liever geen priemende blik van zijn naaste krijgt. Meer Walz dan Vance kortom. De strijd gaat in de eerste plaats tussen Harris en Trump, maar hun keuze voor het vice-presidentschap illustreert het type samenleving dat ze beloven.
In dat kader spreekt Walz over terugverlangen naar de tijd dat je met je familie naar een sportwedstrijd kon kijken 'zonder de hele tijd over de politiek te klagen'. Die hunkering is misschien wel het meest gedeelde gevoel in Amerika op dit moment. Daaraan appelleren geeft Democraten absoluut geen garantie op een overwinning, maar wel een nieuwe kans daarop.
Netto gezien ziet Amerika een type als Tim Walz wel zitten