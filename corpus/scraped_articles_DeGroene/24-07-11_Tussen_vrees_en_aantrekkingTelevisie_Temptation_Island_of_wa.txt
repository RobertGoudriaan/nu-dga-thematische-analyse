Tussen vrees en aantrekking Televisie Temptation Island, of: waarom we onze liefde op de proef stellen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
BijTemptation Islandmoet de 'ultieme relatietest' uitwijzen of geliefden de ware zijn voor elkaar. Maar wie wanhopig op zoek is naar zekerheid in een relatie, komt bedrogen uit. 'Hoelang lag die hand op jouw rug?'
Zelfs de man van Beyoncéis vreemdgegaan, dus geen enkele vent is te vertrouwen. Shanta (21) zegt het met haar scherp getekende wenkbrauwen opgetrokken en een licht Twents accent: 'Als je kunt vreemdgaan op Beyoncé, kun je dat ook op mij.' Een paar minuten later: 'Arrogantie moet je wel staan.' Ze is een jaar samen met haar vriend, en ze durft hem niet uit het oog te verliezen. Joël (24) heeft een arm om haar heen geslagen en kijkt wat onzeker langs de camera, terwijl hij aan zijn vlassige baardje frummelt. 'Ik zie niet graag dat zij alleen in de stad loopt. Maar of we dat tot ons honderdste volhouden is de vraag.' Ze willen weten of ze elkaar kunnen vertrouwen. En waar anders kan dat beter dan bijTemptation Island?
Al ruim twintig jaar gaan stellen de 'ultieme relatietest' aan. En natuurlijk vindt dit verleidingsspel plaats op een exotisch eiland. Weelderige bloemen in uitdagende vormen, metershoog opgerichte cactussen, en ingeoliede lichamen die het zeewater van zich afschudden. Maar vooral ook een geïsoleerde omgeving, waar de regisseurs van het programma de koppels naar hartenlust kunnen bespelen, en waar je na een gênante nacht hoe dan ook weer geconfronteerd wordt met elkaar.
BijTemptation Islandis jaloezie geen gebrek aan vertrouwen maar een teken van liefde, zijn vrienden van hetzelfde geslacht rivalen en is elke vorm van aantrekkingskracht tot een ander het ultieme bewijs dat je eigen relatie niet deugt.'Toxic monogamy'noemt Sophie K. Rosa dat in haar boekRadical Intimacy:'Het geloof dat een monogame relatie eerbiedigen betekent dat zelfs niet-seksuele intimiteit met andere mensen moet wordt afgekapt of klein gehouden.' Waar we het in andere situaties volledig normaal vinden om van meerdere mensen tegelijkertijd te houden - vrienden, kinderen, familie - wordt liefde hier plots een schaars goed.
Vreemdgaan is dan ook de allergrootste zonde. Het is de enige zonde die twee keer in de bijbel wordt genoemd, vertelt 's werelds grootste autoriteit in liefdeszaken Esther Perel graag tijdens haar ted-talks. Een keer gaat het om de daad zelf, en een keer om zelfs maar de gedachte eraan. Het is niet gek dat we overspel tegenwoordig zo vrezen, zegt ze, want er ligt steeds meer druk op de romantische verhouding. En hoe meer je verbonden raakt, hoe meer je te verliezen hebt.
Waar overspel vroeger alleen de economische zekerheid bedreigde, staat nu deemotionelezekerheid op het spel, schrijft Perel inErotische intelligentie. Emotionele behoeftes die in het verleden door meerdere sociale netwerken - 'de grote familie, de gemeenschap en de kerk' - werden verzorgd, zoeken we nu bij die ene persoon. Geborgenheid, opwinding, kameraadschap, zorg en ook nog kinderen, bezit en aanzien. 'Hoe kleiner we ons in de wereld voelen, des te meer moeten we schitteren in de ogen van onze partner.' Flirten met een ander kan iemand in een heuse identiteitscrisis storten. 'Ik voel me gekrenkt in mijn eergevoel, vernederd. Ik was alle grond onder mijn voeten kwijt. Wie ben ik eigenlijk?' horen we de Belgische Goedele uit het eerste seizoen vanTemptationzeggen terwijl ze haar tranen probeert weg te slikken. Of een iets minder poëtische deelnemer uit een later seizoen: 'Dag drie en ik zit hier te kakken. Ik ben gewoon belachelijk gemaakt.'
Voor iedere deelnemer in elk seizoen is het programma op een gegeven moment een totale kwelling. Ook voor de kijker. Beelden van een huilend meisje dat haar vriend zo mist worden in eenfade outafgewisseld met beelden van haar vriend die slagroom van de teen van een vrijgezel likt. Dat alles vergezeld door een exotisch klinkende trommelpartij. 'OpTemptation Islandheb je echt het gevoel dat je vijftien dagen levenslang krijgt', aldus een roodgebruinde deelnemer. (Ook geciteerd op de Instagram-pagina @reality_poëzie, waar de meest poëtische teksten uit dit programma en soortgelijke shows worden verzameld). Hoe haalt iemand het in zijn hoofd aan dit programma mee te doen? Er is niet eens een prijs te winnen.
Nu 'influencer' een reëel beroep is, ligt een verklaring voor de hand. Deelnemers krijgen dertien afleveringen lang de tijd om naamsbekendheid te krijgen en hun volgersaantallen op sociale media op te schroeven. Maar het programma was al een hit voordat mensen van hun eigen leven een reclamezuil maakten. Al 22 jaar zijn er genoeg koppels te vinden die wat ze hebben met elkaar op het spel willen zetten in een hopeloze zoektocht naar zekerheid in hun relatie. Kan ik mijn partner vertrouwen? Is hij of zij wel de ware? Ze komen voor antwoorden. Maar zoals Mark L. Walberg, die de Amerikaanse variant presenteert, graag herhaalt:'You're going to find answers, but they might not be the answers to the questions you came here with.'Wie wanhopig op zoek is naar zekerheid in een relatie, komt bijTemptation Islandbedrogen uit.
Beelden van wuivende palmbomenop tropische stranden  worden afgewisseld met close-ups van gespierde torso's, zwoel kijkende, helderblauwe ogen en op en neer deinende borsten in krappe bikini's - zwemkleding die eerder thuis tot een discussie hadden geleid. Shanta: 'Dat is de nieuwe mode.' Joël: 'Dat is gewoon een te kleine bikini.' Ook de zeer populaire grof gehaakte jurk in Ibiza-stijl laat niet veel aan de verbeelding over. Maar hoewel de kandidaten naakter gekleed gaan dan ooit, is het programma op een vreemde manier juist preutser geworden. En dat staat nog los van het feit dat er door de jaren heen steeds minder - tot in het laatste seizoen precies nul - actie is onder de dekens.
De speelse, flirterige sfeer van de vroegere seizoenen heeft plaatsgemaakt voor ernst. Koppels komen niet meer om te spelen. Ze komen voor serieuze antwoorden op serieuze liefdesvragen. Lichamen, die steeds meer op elkaar lijken, zijn er om tentoon te stellen in plaats van een bron van plezier en genot. Het erotische hoogtepunt in het nieuwste seizoen wordt bereikt als een vrijgezel een goedje dat 'pre-workout' heet in de mond van een deelneemster giet, waarna ze samen fitnessoefeningen doen.
Erotiek is meer dan naaktheid of seks. Het is de vibrerende, creatieve energie eromheen. Directe uitstalling van naaktheid is dan ook niet erotisch, stelt de Koreaans-Duitse filosoof Byung-Chul Han in het essayDe transparante samenleving. Het is als een naturistencamping waar mensen ook in hun blootje boodschappen doen. Daar is niks sexy's aan - geloof me. Zonder de spanning van een mogelijke onthulling, de verleiding van iets wat nog verborgen is, is er geen ruimte voor erotiek. 'Wat ontbreekt is de distantie die de verleiding pas mogelijk maakt', schrijft Han. De hartstocht heeft geheimen nodig.
Transparantie is de doodsteek voor erotiek, maar ook voor vertrouwen. Tijdens het programma krijgen deelnemers de kans hun geliefde te bespieden. Overal in de villa's hangen camera's en tijdens het kampvuur krijgen ze beelden te zien van de andere kant van het eiland. Het beantwoordt aan de behoefte van Shanta en Joël alles van elkaar te weten. Wie was dat waarmee je aan het praten was? Met wie heb je gedanst? En raakten jullie heupen elkaar?
Maar die ondervragingen zullen de angst voor de vrijheid van de ander niet verzachten. Elk minutieus detail willen ze weten zonder ook maar een zinnig gesprek te voeren. In plaats van elkaar te vragen waar ze dan eigenlijk zo bang voor zijn, waar die angst vandaan komt, en hoe ze elkaar gerust zouden kunnen stellen, gaan de gesprekken over hoelang een hand op de rug van iemand anders lag. Meer kennis zal niet leiden tot meer vertrouwen. Han: 'Vertrouwen is slechts mogelijk in een toestand tussen weten en niet-weten.' Als je alles weet, heb je geen vertrouwen meer nodig, dan heb je controle.
Controle, dat klinkt een stuk verleidelijker voor de koppels inTemptation.Door de jaren heen raken ze dan ook steeds verder verstrikt in een web van eigen regels. 'We hebben twee afspraken gemaakt: intiem met iemand anders zijn en slecht over elkaar praten', zegt een deelnemer uit een recent seizoen. Je hoopt dat ze het tegenovergestelde bedoelt. Dat kan niet lang goed gaan.
Waar regels in het eerste seizoen nog bestonden uit het overzichtelijke 'geen seks', worden er in de latere seizoenen steeds onmogelijker eisen gesteld. Van geen complimenten geven, geen massages, niet flirten, tot het schier onmogelijke 'niet aanraken' van Shanta en Joël. Tijdens de gevreesdedreamdate, waarbij de kandidaten 24 uur doorbrengen met een vrijgezel, besluit Joël dan ook op de grond te gaan slapen. Hij is namelijk als de dood dat hij in zijn slaap omrolt en per ongeluk zijn date aanraakt.
In een poging zich te beschermentegen de kwetsbaarheid die juist een wezenlijk onderdeel van elke liefde is, klampen de koppels zich seizoen na seizoen steeds wanhopiger aan elkaar vast. Het liefst smelten ze samen tot een eenheid. Maar dan komen ze opTemptation Islandtot de schokkende ontdekking dat hun geliefde ook nog iemand is zonder hen. Iemand met een eigen wil, eigen denkbeelden en eigen verlangens en fantasieën die niet altijd met hun geliefde te maken hebben. Een onafhankelijke ander met een binnenwereld vol geheimen. Die onthulling kan een vloek of een zegen zijn.
Op een vroege ochtend zien we deelnemer Mitch weggedoken in een zwarte hoodie op een strandstoel met zijn armen over elkaar, capuchon op. De kleine rode ogen achter zijn bril verraden dat hij niet heeft kunnen slapen. Hij mist zijn vriendin Iris. Zij gaf hen op voorTemptationomdat ze romantiek in hun relatie miste. Een complimentje, een knuffel, een mooi gebaar: 'dat hij zonder dat ik het hoef te vragen thee of zo voor me koopt in mijn favoriete smaak'. Van knuffelen krijgt vrachtwagenchauffeur Mitch het maar warm - in de niet-figuurlijke zin van het woord. Maar nu is dat het enige wat hij wil. 'Het besef dat ik haar kwijt kan raken...' snikt de grote man in de armen van een andere deelnemer (die overigens zelf twee afleveringen eerder al even ontroostbaar was toen hij zijn eigen vriendin tijdens het gevreesde kampvuur in een hangmat met een ander zag kletsen).
Het is een klassiek kantelpunt in het programma.Een ingedut verlangen naar een geliefde vlamt plots weer op bij het pijnlijke besef: mijn partner is niet van mij, en zij of hij kan elk moment besluiten mij te verlaten voor een ander. Zonder onzekerheid is er geen verlangen, 'geen verwachting, geen huivering', schrijft Esther Perel. Het erotische verlangen beweegt in de broze ruimte tussen vrees en aantrekkingskracht. Wie het risico dat nu eenmaal bij de passie hoort onder controle wil houden, dooft ook het vuur. Je kunt tenslotte alleen naar datgene verlangen wat je nog niet bezit.
Om dat vuur weer op te laten laaien, kun je je natuurlijk opgeven voorTemptation Island. Maar om spanning te creëren, hoef je soms alleen maar de illusie van zekerheid los te laten, zegt Perel. 'In dit beeld onderkennen we het mysterie dat inherent is aan onze partner.' Er is namelijk altijd het risico van verlies: de liefde is door haar aard instabiel.
De onschuldige Jan (25)van het eerste seizoen uit 2002  heeft schattige voortanden die met elkaar vechten om voorrang en al zeven jaar een fijne relatie met de zachte Goedele (24). Zij schreef hen in voorTemptationom zich na jaren in een relatie 'weer even begeerlijk te voelen'. Ze zijn in een sleur beland. Seks hebben ze nog wel, maar 'alleen in de slaapkamer'. Dus laat Jan zich gedwee meeslepen naar Honduras.
Na een pijnlijk eerste kampvuur waar de mannen hun vrouwen te zien krijgen die nu omringd worden door een stel hongerige vrijgezellen, krijgen ze de bar tot hun beschikking; een sluwe ingreep van de mensen achter de schermen. Het leidt tot een waar bacchanaal. Jan gooit de remmen los, danst, flirt, drinkt, omringd door meiden die er evenveel zin in hebben, opgezweept door de ritmes van de jaren nul:'I don't want to rock, DJ. But you're making me feel so nice.'En in alle uitbundigheid is hij ineens overtuigd verliefd te zijn op de stoere, kortharige Gillian en kust haar.
We zien hem verlangen naar Gillian, maar meer nog naar een andere Jan. Ontwricht en verrukt vangt hij een glimp op van een vrijere, minder saaie kerel, geliefd door de meiden. Een man die durft te dansen en zich niet hoeft te schamen. In een affaire zoeken we niet altijd een betere partner volgens Perel, soms zoeken we andere versies van onszelf. 'Mensen gaan die beelden zien en denken, is dat Jan? Blijkbaar wel! Ik moet geen schrik meer hebben voor meisjes, ik word een man!'
Maar die nieuwe man ziet ook een andere Goedele op de kampvuurbeelden. Een vrouw met vuur in haar ogen, die haar bruine krullen over haar schouder gooit en met een blos op de wangen mannen versiert op de dansvloer. Ontredderd: 'Ik herken haar niet, in haar bewegingen niet, in wat ze zegt en doet ook niet.'
De kijker wacht met samengeknepen billetjes het laatste kampvuur af waar ze worden herenigd. Even lijken ze vast te lopen op de details van Jans escapades - was het een echte kus, of een 'sigarettenrookkus' - maar dan breekt de situatie open en zien we ze aftastend toenadering zoeken in een staat van vrees en verrukking. Ze dachten elkaar volledig te kennen, maar nu is de bewondering weer aangewakkerd. En met die nieuwsgierigheid ook het verlangen naar elkaar.
Iedereen zou een geheime tuin moeten cultiveren volgens Perel. Een ruimte die fysiek, emotioneel en intellectueel alleen aan het individu toebehoort. Het vermogen om die afzonderlijkheid te verdragen en 'de fundamentele onzekerheid die daaruit voortvloeit' is een vereiste om geliefden verlangend en de relatie levendig te houden.
White T-shirt contestsmaakten door de jaren heen plaats voor het blootleggen van de eigen psyche. Minder drank, feest en gekkigheid, meer graven in de ziel en de bloedserieuze zoektocht naar de ware. Mensen komen nu naarTemptationvoor hun 'persoonlijke groei', ook de vrijgezellen. (Hoewel dat niet altijd wat zegt over hun intenties. Een deelnemer op de pagina Reality Poëzie:'A shoulder to cry on, is a dick to ride on.')Wie naar de Amerikaanse variant kijkt, kan na een tijdje het woord'growth'niet meer horen.
Maar hoeveel ruimte om te groeien durven ze elkaar te geven?
Op een eiland bij Mexico zagen we Shanta en Joël zich twaalf dagen lang als chagrijnige pubers afsluiten voor elke toenadering van buitenaf, in de rotsvaste overtuiging dat ze daarmee aan elkaar bewezen om trouw te kunnen zijn. Even leek Shanta, die 's ochtends altijd wakker scheen te worden met een feilloze laag make-up, te ontdooien in een vriendschap met de zwoele vrijgezel Ali met zijn lange wimpers. Ze maakten flirterige grapjes, maar konden samen ook goed over haar relatie praten. Mocht ze van Joël contact met hem houden na het programma? 'Nee.' Shanta, opgelucht: 'Top, dat was het goede antwoord.' Eind goed, al goed. Maar of ze dat tot hun honderdste volhouden?