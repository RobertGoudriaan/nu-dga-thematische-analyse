Zal ik doen of je een ander bent? Toneel Leedvermaak

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 mei 2022
Voor het eerst wordt deLeedvermaak trilogievan Judith Herzberg in Nederland in haar geheel geënsceneerd. Een toneelavond van jewelste door Het Nationale Theater.
Om het maar uit de wegte hebben: ik ben geen onverdeeld fan van de grote zaal. Voor het soort teksttoneel dat Judith Herzberg schrijft - en dat me lief is - lijkt de nabijheid die de vlakke vloer veroorzaakt passender. Het gaat om het er bovenop zitten, het niet willen missen. Vanwege het kleine, dat steeds de deur is het grote in: heet geluk in een oogopslag, het instorten van een universum in een handgebaar. Welke stilte er ontstaat in en tussen mensen die zulke zinnen tegen elkaar zeggen: 'Hoe ziet dat eruit, Auschwitz?/ U bent er toch zelf geweest?/ Ja, maar ik bedoel in de zomer.'
Bij Herzberg deint het kolossale, het onmetelijke, liefde, oorlog, betovering, het einde van de betovering, altijd mee in de woorden. Het goede nieuws is dat HerzbergsLeedvermaak trilogie, die Eric de Vroedt regisseert bij Het Nationale Theater, te zien is in de grote zaal én in vlakke-vloerzalen. Nooit eerder is de trilogie in Nederland in haar geheel geënsceneerd geweest en het is een toneelavond van jewelste. In vijf uur (twee pauzes) ontvouwt zich het familie-epos dat bestaat uit de stukkenLeedvermaak(1982),Rijgdraad(1995) enSimon(2002). Herzberg zelf en dramaturg Willemijn Barelds hebben enkele inkortende en verhelderende ingrepen gedaan in de teksten, die soms uit scènes bestaan van maar twee clausen. De onbewerkte versie is voor de gelegenheid ook mooi uitgegeven door uitgeverij de Harmonie (2020).
In 2014 was er wel een integrale tekstlezing in theater Perdu in Amsterdam, verdeeld over twee dagen, toen georganiseerd door Barbaren & Co, onder leiding van Loek Zonneveld (1948-2018). Hij las de regieaanwijzingen met aanstekelijk plezier. Er werd voelbaar wat voor een reis door de tijd deze oer-Amsterdamse personages maken, die we volgen van begin jaren zeventig tot half jaren negentig. In Perdu waarde lichte opwinding rond, soms overlopend in verontwaardiging. 'Wat zijn we eigenlijk voor een mensen dat we deze trilogie niet jaarlijks hernemen en onze eigen (toneel)geschiedenis niet eren?'
Terug naar nu. Het ensemble is hecht en heerlijk ingespeeld. Er wordt over de hele linie vol en sappig gespeeld. Soumaya Ahouaoui, Rick Paul van Mulligen en Tamar van den Dop, allemaal op volle sterkte. En Bodil de la Parra speelt mee, die ook speelde in het eersteLeedvermaakin 1982. (Terzijde: de veerkracht van spelersgroepen waar altijd wel gedurende korte periodes gaten vielen vanwege covid is eigenlijk verbijsterend.) Samen geven ze gestalte aan een geëxalteerd, revue-achtig eerste deel, compleet met twee 'clowns', richting meer huiskamerdrama in het tweede deel, tot aan intiem en dichter op de huid met behulp van filmclose-ups in het laatste deel. De trilogie in haar geheel hanteert op deze wijze eenzelfde boog als alle afzonderlijke losse stukken in zichzelf, die luid en nerveus beginnen, meervoudig, steeds op een familiebijeenkomst gesitueerd, en die als een aangeslagen snaar gaandeweg langzaam uittrillen tot een stilte, enkelvoudiger.
We beginnen de reismetLeedvermaak,op het huwelijksfeest van Lea, haar kun je zien als het hart van de trilogie, in dit deel vurig neergezet door Tamar van den Dop. Het is haar derde huwelijk. Voor haar aanstaande Nico is het zijn tweede huwelijk. Hij was eerder getrouwd met Dory, een eerste violiste. Lea is de tweede violiste. Er hoeft met die informatie maar weinig te gebeuren om een scène op spanning te zetten.
Het hele stuk vindt plaats tussen huwelijksgasten die even aan het feestgedruis proberen te ontsnappen. Het feest is elders, wij krijgen de sissende geheimen te zien. Het weerzien met de ex-echtgenoten, hoe alle gasten elkaar wel en niet proberen te ontlopen. Het is hier een gejaagde choreografie, waarin de personages zich als dorstige dieren bij een drinkplaats verdringen.
Een mooie riff van De Vroedt op de regieaanwijzing van Herzberg - het feest is elders: hij laat gedurende het hele stuk familie videobeelden projecteren op een opgebracht diascherm. Vanuit de coulissen klinkt de geluidsband bij de beelden, live door de acteurs, later ook met live muziek vanaf toneel, composities onder anderen van Boddendijk & De Jong door het New European Ensemble.
Onderduikmoeder Riet vormt een belangrijke rode lijn door de drie stukken. Bertolt Brecht schreef:'Unglücklich das Land, das Helden nötig hat.'Herzberg laat zien op welke wijze de helden die nodig waren mensen zijn: haar Riet wordt voortgedreven door een mix van stug fatsoen en een diep verlangen naar familie en een eigen kind. 'Liesje' noemt ze Lea op haar bruiloft, haar onderduiknaam, per ongeluk en niet zo per ongeluk. Was zij soms niet de betere moeder? Een diep verdeeld mens - een personage van Herzberg. En voortdurend antisemitisch, onbewust. Ze laat zich ontvallen: 'Ik neem het je niet kwalijk, ik neem het je ontzettend kwalijk.' Wat je ook het refrein van deze familie zou kunnen noemen.
Toch nog wat geschiedenis:Leedvermaakbeleefde zijn oeropvoering in 1982 in de regie van Leonard Frank (1942) gespeeld door Toneelgroep Baal, bij de toenmalige heropening van theater Frascati in Amsterdam. Het was onvertoond, tot dan toe, mensen met wonden uit de oorlog, die elkaar liefhadden en verlieten, die zó spraken, vreselijk direct en vreselijk verhullend tegelijk. Dat je wel en niet mocht lachen om de verschrikkingen, dat je wel en niet van ze mocht houden, gewoon al die herzbergiaanse menselijkheid bij elkaar. Van mensen die zichzelf wanhopig ter sprake proberen te brengen.
De wortels vanLeedvermaakliggen ook in het vertellen, het praten. Herzberg in een gesprek uit 1984 met Ischa Meijer: 'Ik stuurdeLeedvermaakals geschreven tekst naar Toneelgroep Baal. Zoals ik ook vaak gedichten heb geschreven voor bepaalde mensen, die ik ze dan toezond zonder een kopie te houden. Dat eenmalige zit er altijd enigszins in: het praten, de brief. (...) Mijn toneelstukken zijn in wezen complexe poststukken: brieven aan de acteurs en actrices, aan de regisseur, aan het publiek.'
In het tweede deel,Rijgdraad,starten we bij een verbouwing. Het hart van dit stuk is de komst van een nieuw kind, Isaac, 'hij die lacht'. Ada, moeder van Lea, gespeeld door Betty Schuurman, had eerder al ijselijke dissociaties waarin heden en verleden door elkaar liepen. Nu is de wijze waarop ze haar emoties onderdrukt over het nieuwe kind van haar echtgenoot Simon al even ijselijk. Pas bij dit zinnetje: 'Heb jij nu dat hele bakje met nootjes leeggegeten?' krijgt ze van De Vroedt iets ruimte om aan haar eigen controle te ontsnappen. Indrukwekkend is dat Jaap Spijkers invoelbaar krijgt dat zijn Simon zich pas echt bedrogen voelt door Ada, zij heeft immers gesproken met therapeuten, zij heeft hém gepasseerd als vertrouweling en de hulp van vreemden nodig gehad: onverdraaglijk. Expliciet zichtbaar gemaakt wanneer iemand van buiten 'erover wil praten' en het hele ensemble defensief uit de coulissen stuift: zeker weten wil niemand erover praten.
Ada krijgt haar keuze voor therapie dan ook niet uitgelegd aan haar familie: 'Ik zou het je wel uit willen leggen, maar juist jou kan ik het niet uitleggen. Misschien zou ik het kunnen als ik deed of je een ander was. Zal ik eens doen of je een ander bent?' Een zinnetje waarin toneel en therapie wat mij betreft met elkaar samenvallen.
Het laatste deel start met het hele ensemble op het voortoneel. Hierin is het kind van Simon, Isaac, volwassen geworden. Lea heeft een band met het kind, een moederlijke. Van den Dop speelt haar hier met een meewarige berusting. Zorg om het welzijn van de jongen verbindt iedereen. Alsook de liefde voor de vader. Hier is meer ruimte voor de jongere generatie in de gestalte van Soumaya Ahouaoui, Nick Renzo Garcia en Johannes Wirix-Speetjens. Zij hebben het stokje overgenomen. En zo zal het voortgaan.
Er is er iets in detoneelavond waar ik nog naar tast. Het heeft iets van doen met het verlangen er meer eenwell made playvan te maken dan het aanvankelijk was. Het stuk wás fragmentarischer, abstracter. Het is nu ronder, begrijpelijker, beter te verkopen. Noodzakelijk misschien, maar ergens wringt het. Het wreekt zich ook als er toch een fragment opduikt. Als er over de band opvallend jolig een opsomming klinkt van wat je mee dient te nemen als je 'op transport' gaat. In deze structuur een valse noot. Die band ook, wie spreekt daar, de geschiedenis? Ineens?
Zo is er op het diascherm ook een scène tussen de twee moeders die helemaal buiten de boot valt en nog de geest ademt van het fragmentarische; in deze context ridiculiseert de scène de spanning tussen die vrouwen helaas. En ook zijn plotlijnen in deze structuur belangrijker geworden en als ze dan sneller afgewikkeld worden dan een well made play verdraagt, kwelt dat. De dood van Ada, de dood van de tweede man van Lea, losse eindjes. Misschien onvermijdelijk, misschien nog scherper kiezen voor well made play.
Dat gezegd hebbend, deLeedvermaak trilogievan Eric de Vroedt breekt je hart, zoals Herzbergs personages elkaars hart breken, achteloos, net als ze een slokje van hun drankje nemen of een boeket bloemen aanschaffen. Als Lea, de vrouw die liefde najaagt en vindt en achterlaat, ergens in het tweede deel spreekt over de liefde, die uit veiligheid en geborgenheid zou moeten bestaan, grijpen haar eigen handen haar hierbij om de hals. Wel en niet vertrouwend op zichzelf en haar medemensen. Wel en niet verlangend naar een zachtmoediger omhelzing. Tamar van den Dop geeft dat echt meesterlijk gestalte.
Leedvermaak trilogie, deel 3, Simon