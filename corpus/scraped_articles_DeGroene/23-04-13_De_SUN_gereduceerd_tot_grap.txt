De SUN gereduceerd tot grap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 april 2023
De bespreking door Jos Palm van het proefschrift van Cees Willemsen over de SUN (inDe Groenevan 23 maart) doet geen recht aan deze maatschappijkritische beweging van de jaren zeventig. Het beschrijft de cultuur, de persoonlijke relaties en psychologie van deze generatie, maar laat de inhoud van de kapitalismekritiek en de politieke betekenis van de beweging buiten beschouwing. Terwijl dat toch de kern van de beweging vormde. De terechte kritiek op de toenmalige autoritaire verhoudingen, op de economische en politieke macht van de kapitalistische elite en op de overheersing van de Derde Wereld wordt opgelost in een verhaal over de culturele psychologie van de generatie: over persoonlijke bekering, een cultuur van roeping, de 'zwaarmoedige missionaire blik in de ogen van bezoekers' van De Oude Mol, en een verlangen naar verloren veiligheid.
Er kan alleen recht gedaan worden aan deze maatschappijkritische beweging als ook de inhoud van de kritiek op de kapitalistische verhoudingen van de tijd serieus genomen en besproken worden. Terwijl een van de sterke punten van de linkse kritiek toen was het persoonlijke te begrijpen als uitwerking van politieke en maatschappelijke verhoudingen, vooruitlopend op de latere stelling van het feminisme dat het persoonlijke politiek is, wordt hier de maatschappelijke kritiek weer teruggebracht tot een persoonlijke psychologie, wat overigens geheel in de neoliberale lijn past.
Ik was actief in de BVD, de Bond voor Dienstplichtigen als tegenhanger van de Binnenlandse Veiligheidsdienst, die overigens wel geïnteresseerd was in ons doen en laten. En naast alle onzin die ik destijds heb uitgekraamd was onze poging dienstplichtigen te wijzen op de mogelijke functie die het leger zou kunnen hebben relevant, twintig jaar na de politionele acties van ons leger in Indonesië om de koloniale macht van Nederland te handhaven, waarbij het leger tweehonderdduizend mensen, strijders voor onafhankelijkheid en onschuldige burgers, heeft gedood.
Het is een te gemakkelijke manier, hoe geestig ook geschreven, om deze beweging die deel uitmaakte van een bredere wereldwijde kritiek op het kapitalisme, te diskwaliﬁceren. Ik ben mijn destijds ontwikkelde ideeën in grote lijnen trouw gebleven en ben van mening dat de ontwikkeling van het kapitalistisch systeem sinds die tijd daar ook alle aanleiding toe heeft gegeven. De kapitalistische maatschappij is sindsdien alleen maar kapitalistischer geworden en heeft in haar neoliberale gewaad haar macht en haar rationaliteit over maatschappij, politiek en natuur weten uit te breiden.
HARRIE VAN SUSTEREN
Jan Rothuizen