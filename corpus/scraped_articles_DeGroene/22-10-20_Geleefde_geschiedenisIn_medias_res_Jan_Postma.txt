Geleefde geschiedenis In medias res Jan Postma

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
De geschiedenis traumatiseert. En trauma's werken door en maken vervolgens mensen kapot. Mensen die op hun beurt weer mensen kapotmaken.
Verdwenen is de voice-over, dat waaraan je een Adam Curtis-film voorheen toch het snelst kon herkennen. Die stem die zo vastberaden een verhaal vertelt, een verhaal dat groter is dan je voor mogelijk had gehouden, een verhaal dat schaamteloos over alles gaat. Er doen zelfs bingokaarten de ronde waarop de frases waarnaar hij wat al te gemakkelijk grijpt bijeen zijn gebracht. Nu moet de kijker het vooral doen met de beelden zelf.
Ik moet bekennen dat ik een paar films geleden was afgehaakt. Misschien was het dat het me allemaal wat megalomaan was gaan toeschijnen, die wil en het zelfvertrouwen om alles bij elkaar te brengen. Misschien was het dat ik instinctief beter was gaan aanvoelen wat er door die indrukwekkend grote greep als vanzelf verloren leek te gaan. Een alledaagse werkelijkheid. Dat wat voor de mensen die het hadden doorleefd echt en tastbaar was geweest.
Traumazone: Russia 1985-1999,met behulp van een VPN-verbinding sinds vorige week te bekijken op de BBC iPlayer, is een ander soort Curtis-film, zo lijkt het. De filmmaker bracht vijftien jaar aan archiefmateriaal van reportagemakers van de BBC terug tot zeven films van een uur. Zeven films die samen het verhaal van de traumatische geboorte van het huidige Rusland vertellen. Het ineenzijgen van de Sovjet-Unie, de hoop die aan de horizon leek te gloren en de maffiastaat die op de puinhopen werd gebouwd. Dat grote verhaal vertelt Curtis met de teksten die zo nu en dan in beeld komen, maar ondertussen kijk je het grootste deel van de tijd naar de geleefde geschiedenis.
De angst in de ogen van moeders die hun bleekneuzige zonen in smerige bussen zien stappen. Jongens met vlassige snorretjes die op hun beurt te jong lijken om te weten wat dat is, angst. Op weg naar een al verloren oorlog in Afghanistan.
De mannen die zelf hun beschermende kleding hebben moeten vervaardigen van plastic en plakband. De mannen die met een radiografisch bestuurbare tank die ze hebben gekocht in de plaatselijke winkel proberen de gesmolten kern van de reactor in Tsjernobyl te lokaliseren.
De begrafenis van Kim Philby. Held van de USSR, verrader van zijn vaderland. De camera die ingezoomd blijft op het gezicht van de weduwe van de KGB-spion, die eindeloos lang en met schokkende schouders in het oor van haar man blijft fluisteren. En dan ook een begrafenis heel ver weg, in Tbilisi. Een begrafenis van heel gewone mensen die heel gewone dingen wilden, een beetje vrijheid, wat eten, dat soort dingen, en die zulke alleszins bescheiden verlangens met de dood moesten bekopen toen Gorbatsjov panikeerde en het leger op ze af stuurde.
De eerste generatie oligarchen. Chodorkovski. Berezovski. Smolenski. Hoe ze, nog voordat de Sovjet-Unie goed en wel uiteengevallen was, ten tijde van de perestrojka hun eerste miljoenen wisten te vergaren. En hoe miljoenen al gauw miljarden konden worden.Intensification-90. De digitalisering van de planeconomie, laatste stuiptrekking van het maakbaarheidsgeloof.
De moeders die in een klein zaaltje naar vijfhonderd videocassettes met beelden van verminkte of half vergane lichamen van in Grozny gesneuvelde soldaten kijken. In de hoop zekerheid te vinden over het lot van een kind.
De grote lijnen zijn bekend, maar het op deze manier allemaal zien passeren maakt het trauma inderdaad invoelbaar. Het zien is opnieuw beseffen hoe klein mensen zijn, en hoe groot de geschiedenis is - iets wat we maar al te gemakkelijk vergeten omdat we geneigd zijn ons alleen de mensen te herinneren die op de een of andere manier groot genoeg leken om zich met die geschiedenis te meten. Hoe liggen die verhoudingen? Misschien zo: zeven mannen wisten tijdens het grote economische experiment alles in handen te krijgen, terwijl miljoenen mensen honger leden.
Ik denk dat in Groot-BrittanniÃ« vooral die grote roof zal resoneren. Maar tijdens het kijken bekroop me ook een ander gevoel.
'Iranian women are braver than Russian men',schreef Rusland-expert Julia Ioffe een week geleden op Twitter. Nu geloof ik dat je de moed van de Iraanse vrouwen geen recht doet wanneer je hem inzet om mannen te kleineren, maar ik begreep wel wat ze bedoelde: het is gekmakend. Maar terwijl ikTraumazonekeek begon ik te twijfelen aan het gemak waarmee ik in die gedachte was meegegaan.
Rusland is de enige echte schuldige aan deze cynische oorlog. Maar wie van zijn vijand een monoliet - of een tweet - maakt zal hem nooit kunnen doorgronden.
Wat als je hebt gestreden voor vrijheid en democratie en je hebt er het meest nietsontziende roofkapitalisme voor teruggekregen? Wat als je bent opgegroeid in een land waar mensen in de rij stonden om bloed te doneren zodat ze eten konden kopen, bloed dat vervolgens moest worden weggegooid omdat de donoren ondervoed waren, terwijl op hetzelfde moment bijna vijf miljard aan noodsteun die het IMF had overgemaakt direct naar Jersey werd gestuurd om van daaruit - poef  - in het luchtledige te verdwijnen. Wat als dat je herinnering aan de democratische belofte is?
De geschiedenis traumatiseert. En trauma's werken door en ze maken mensen kapot. Mensen die op hun beurt mensen kapotmaken.
Wie van zijn vijand een monoliet, of een tweet, maakt, zal hem nooit kunnen doorgronden