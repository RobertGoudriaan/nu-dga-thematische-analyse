Voor en achter de stralend witte deuren De vreemdelingenopvang is door de humanitaire grens gezakt

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Het kabinet-Schoof bezigt harde woorden over migratie en Wilders bejubelt het 'strengste asielbeleid ooit'. Signalen over de omgang met vreemdelingen worden genegeerd. Vanuit de uitpuilende opvangcentra komen ondertussen steeds meer schrijnende verhalen.
Ze was onder de indruk,meldt het persbericht over het werkbezoek dat PVV-minister Marjolein Faber-Van de Klashorst bracht aan het Detentiecentrum Rotterdam. Op de drie meegestuurde foto's is te zien hoe ze op de luchtplaats het ijzeren raster boven zich inspecteert. Op een ander kiekje staat ze voor een stalen witte celdeur, met een dicht voederluikje en twee zware sloten.
Hier werken mensen aan de terugkeer van vreemdelingen en dat vindt de bewindsvrouw 'fantastisch'. 'Jullie verdienen een medaille voor het werk dat jullie doen', zei ze volgens het persbericht tegen de aanwezige medewerkers. Op sociale media verkondigde ze dat in de toekomst aanzienlijk meer vreemdelingen via bewaring zullen terugkeren naar hun eigen land.
In dezelfde week in augustus dat Faber het Detentiecentrum Rotterdam bezocht, plofte ook de jaarlijkse rapportage van het College voor de Rechten van de Mens in de mailbox van de Tweede Kamer. Dit schetste een veel somberder beeld van de dagelijkse praktijk die achter de stralend witte stalen deuren verborgen blijft. De naleving van mensenrechten lijkt nauwelijks te worden beïnvloed door internationale verdragen, concludeerde het mensenrechteninstituut. Een humanere vreemdelingendetentie is in de Nederlandse politiek geen onderwerp.
Deze politieke apathie weerspiegelt zich in de dagelijkse realiteit van de mannen die vastzitten in het Detentiecentrum Rotterdam. Zij zitten daar met het doel uitgezet te worden, niet vanwege een strafbaar feit. Toch zijn de omstandigheden veel soberder dan in een regulier gevangenisregime. Er is weinig te doen, de mannen verblijven met twee man op één cel en zitten er lang: gemiddeld anderhalve maand, maar soms ook wel anderhalf jaar. Ter vergelijking: de strafrichtlijn die het Openbaar Ministerie hanteert voor een straatroof met fysiek geweld is negen maanden cel.
Meerdere (internationale) comités en instanties hebben zorgen geuit over de manier waarop Nederland omgaat met vreemdelingen in detentie. Al sinds 2008 worden er steeds specifiekere aanbevelingen gedaan, maar die zijn aan dovemansoren gericht. 'De dialoog over deze aanbevelingen en de wijze waarop de overheid daaraan opvolging geeft, wordt vooral de laatste jaren nauwelijks meer gevoerd', meldt het College voor de Rechten van de Mens.
Die politieke stilte past in de traditie om problemen die niet populair zijn bij het electoraat maar dood te zwijgen, totdat ze onvermijdelijk naar boven komen drijven na een tragische gebeurtenis. Dan roept iedereen schande en moet er meteen actie worden ondernomen. Dat blijft alleen vaak alleen bij woorden.
Daardoor vind je in de meest stoffige, digitale hoekjes van het parlement oude, niet-behandelde wetsvoorstellen. Meestal zijn ze ingehaald door de tijd, waren ze slechts proefballonnen. Maar soms vertellen ze een meeslepend verhaal, een persoonlijke tragedie en was het wetsvoorstel een manier om het vege lijf van een politicus te redden.
De Wet terugkeer en vreemdelingenbewaring is er zo een. Een afstandelijke titel voor een maatregel tegen de bittere praktijk waarin mensenlevens worden vermalen in een molen van een afstandelijke bureaucratie. Veel leed dat daaruit voortvloeit blijft achter de stralend witte celdeuren van de detentiecentra verborgen, maar op 17 januari 2013 schokte de dood van een asielzoeker het land.
Die dag werd Aleksandr Dolmatov, een Russische activist, dood in zijn cel aangetroffen. Hierin was hij beland na een stapeling van fouten en verkeerd geplaatste vinkjes tijdens zijn asielprocedure. De overheid had onzorgvuldig gehandeld, oordeelde de Inspectie Justitie en Veiligheid. Dolmatov belandde ten onrechte in vreemdelingendetentie en maakte daar een einde aan zijn leven. Zijn paniek en ontgoocheling was wel opgemerkt, maar desondanks kreeg hij geen medische hulp, signaleerde de toezichthouder in een snoeihard rapport. Ook kreeg hij op cruciale momenten geen toegang tot zijn advocaat, waardoor hij essentiële rechtsbescherming ontbeerde.
Verantwoordelijk staatssecretaris Fred Teeven deed de zaak eerst af als een 'incident'. Daar moest hij echter vrij snel op terugkomen. In anderhalf jaar tijd bleken zo'n driehonderd asielzoekers door een computerfout onterecht te zijn aangemerkt als 'verwijderbaar', zeven waren zonder rechtvaardiging het land uit gezet. Tijdens een emotioneel debat toonde VVD'er Teeven uiteindelijk berouw. Hij noemde de zelfverkozen dood van Dolmatov 'tragisch', 'wrang' en 'onverdraaglijk'. 'Als iemand rechtstreeks aan de zorgen van de overheid is toevertrouwd, is dat soort onzorgvuldigheden onacceptabel.' Mijn 'sorry is niet voor de bühne'.
De SP diende een motie van wantrouwenin en even dreigde Teeven ook de steun van coalitiewoordvoerder Jeroen Recourt (PvdA) te verliezen. De problemen, betoogde hij, 'konden ontstaan op een bodem van streng beleid'. Teeven beloofde daarop te gaan werken aan een menselijker asielbeleid, onder meer door 'de menselijke maat' op te nemen in een nieuw wetsvoorstel, de Wet terugkeer en vreemdelingenbewaring.
Die belofte redde zijn politieke huid, maar met het schrijven van het voorstel - en de invoering van de menselijke maat - maakte hij geen haast.
Het duurde ruim vier jaar voordat de Tweede Kamer in 2018 de Wet terugkeer en vreemdelingenbewaring behandelde.
Over de 'menselijke maat' repte de VVD toen al lang niet meer. Staatssecretaris Teeven was inmiddels vervangen door partijgenoot Mark Harbers die tijdens de behandeling van het wetsvoorstel in de Tweede Kamer geen woord meer vuil maakte over Dolmatov. Harbers wilde vooral het in zijn ogen te rooskleurige beeld in de media rechtzetten over 'goedwillende, uitgeprocedeerde asielzoekers met een oorlogstrauma' die in bewaring zouden zitten. 'Dat klopt gewoonweg niet.'
Ook het Kamerlid Malik Azmani (VVD) ergerde zich groen en geel aan kritiek vanuit 'de maatschappij en politiek'. 'Nee, vreemdelingenbewaring is geen straf, maar eenultimum remediumten behoeve van de uitzetting. Dat begrijp ik, maar dat is de papieren werkelijkheid. In de praktijk zien we een doelgroep die voor het grootste gedeelte uit personen bestaat die moeilijk beheersbaar zijn en ook bekend zijn met criminele antecedenten.
Dat is een doelgroep waarbij een penitentiair regime juist wel goed zou aansluiten.' Dat was sterk overdreven. In werkelijkheid had op dat moment zo'n twintig procent van de mensen in vreemdelingendetentie een strafblad. Na hun straf volgt vreemdelingenbewaring in afwachting van de uitzetting. De overige tachtig procent had niets anders gedaan dan 'ongewenst' vreemdeling zijn. Maar daar besteedde Azmani geen woorden aan.
Het wetsvoorstel, dat bedoeld was als versoepeling van de vreemdelingenbewaring, werd vervolgens doorspekt met repressieve termen aangenomen door de Tweede Kamer. Wel bevatte het een onderscheid tussen het beheersregime (een afdeling voor 'overlastgevers' die zestien tot zeventien uur per dag op cel zitten) en een verblijfsregime (voor mensen die 'meer vrijheid aankunnen'). Alleen is het voorstel nooit door de Eerste Kamer gekomen. De opvolger van Harbers, partijgenoot Ankie Broekers-Knol, trok het in 2019 in. Ze wilde meer repressieve maatregelen, zoals een lockdown van maximaal vier weken bij ongeregeldheden in detentiecentra. Niet alleen de overlastgevers moeten dan 23 uur per dag worden opgesloten in hun cel, stelde ze, maar álle vreemdelingen. Ook degenen die niets hebben misdaan.
Ondertussen is de situatievoor vreemdelingen én bewaarders verre van verbeterd in al die jaren. In 2020 verscheen het rapportGrenzen aan vreemdelingenbewaringvan de Nationale Ombudsman. Dat was een vervolg op eerder geschreven rapporten, met aanbevelingen, waar niets mee werd gedaan. Zeer problematisch noemde de Ombudsman het gebrek aan privacy en het veelvuldig gebruik van isolatie dat vaak ook als chantagemiddel wordt ingezet. 'De vreemdelingen die voor straf 23 uur op cel moeten verblijven zijn voornamelijk mensen die een meerpersoonscel weigeren', getuigde een detentietoezichthouder. 'Zij moeten voor straf twee weken in een cel blijven, zonder tv.' Een andere bewaarder: 'De straf van twee weken 23 uur op een cel wordt steeds weer opnieuw opgelegd aan mensen die weigeren een cel te delen. Zo komt het voor dat mensen vier maanden achtereen 23 uur per dag op cel verblijven. Die eenzame opsluiting doet iets (slechts) met mensen en heeft ook geleid tot heftige incidenten zoals het gooien met uitwerpselen.' Tijdens zijn onderzoek in Detentiecentrum Rotterdam zag de Nationale Ombudsman dat een groep van vijftien tot twintig procent van de bewoners overlast veroorzaakte en daarmee 'de veiligheid van medebewoners en personeel in gevaar bracht'. Maar die groep, stelde de onafhankelijk toezichthouder, moet apart worden aangepakt. Een bewaarder zag al een oplossing voor de toenemende onrust in het detentiecentrum: het invoeren van eenpersoonscellen. 'Het is een politieke keuze, maar het zou tachtig à negentig procent van alle problemen oplossen. Zowel voor vreemdelingen als voor de bewaarders zou dat veel beter zijn.' Ondanks alle mooie woorden over 'meer luisteren naar de werkvloer' dringen dit soort geluiden niet door in Den Haag.
De incidenten in met name Detentiecentrum Rotterdam zijn de laatste jaren alleen maar toegenomen. Een rapport uit 2021 van het Wetenschappelijk Onderzoek- en Datacentrum (wodc) beschreef dat de zogeheten 'beheerslast' in de afgelopen vijf jaar fors was toegenomen. Met andere woorden: bewaarders zijn steeds meer tijd kwijt aan ongewenst gedrag van bewoners: meer agressie tegen personeel, meer automutilatie en vaker pogingen tot (en dreigementen met) suïcide.
De onderzoekers konden lastig verklaren waardoor dit kwam. Ze zagen dat er jongere vreemdelingen werden opgesloten en dat ze vaker uit zogeheten veilige landen kwamen zoals Marokko en Algerije. Maar ze hadden minder vaak een strafblad dan voorheen. De bewaarders waren jong en minder ervaren. Maar ook dat verklaarde niet alles, aldus de onderzoekers. Meer onderzoek is nodig, maar de politiek heeft hier verder geen aandacht meer voor.
In juni 2023 kwam de Raad van Europa ook nog eens met snoeiharde conclusies over het Detentiecentrum Rotterdam. De commissie die de inrichting bezocht noteerde klachten over buitensporig fysiek geweld, racistische taal en respectloos taalgebruik van bewaarders. Ook had de delegatie kritiek op het buitensporige gebruik van isolatie en benadrukte nogmaals dat deze vreemdelingen géén misdrijf hadden gepleegd, en daarom niet als gevangenen behandeld zouden moeten worden. Dat gebeurt nu wel.
De bevindingen van de Raad van Europa verdwenen in het drassige Nederlandse campagnemoeras. Het kabinet-Rutte IV viel een paar weken na het verschijnen van het rapport en met de nareis-op-nareis-fabel van Dilan Yesilgöz werd immigratie hét thema van de nieuwe verkiezingen. Streng, strenger, strengst, was de boodschap - en daarbij passen geen zalvende woorden die pleiten voor een meer menselijke behandeling in vreemdelingendetentie.
Het is een politiekeonverschilligheid die eerder tot fatale ongelukken heeft geleid. Net als bij de Schipholbrand worden ook nu signalen over de omgang met vreemdelingen genegeerd en dat had toen desastreuze gevolgen. De ramp, die zich in oktober 2005 voltrok op het Detentiecentrum Schiphol, lijkt door de huidige generatie te zijn vergeten. Elf vreemdelingen kwamen destijds om, ze werden verzwolgen door een vlammenzee. Terwijl het vuur nog lang niet onder controle was, sprak verantwoordelijk cda-minister Piet Hein Donner op televisie over voortvluchtigen. Alsof een grote groep criminelen was ontsnapt - even waren drie illegalen spoorloos die snel weer werden ingerekend. Zijn collega-minister Rita Verdonk (VVD) haastte zich om te zeggen dat er 'adequaat' was gehandeld tijdens de brand.
Niets was minder waar, bleek later uit onderzoek van de Onderzoeksraad voor Veiligheid. De te krappe personele bezetting deed weliswaar wat het kon die fatale nacht, maar was nauwelijks getraind op wat te doen bij brand. De bewaarders hadden slechts één brandoefening gehad met zes opgesloten vreemdelingen: in de fatale brandnacht verbleven er 298 mensen in het complex. Vleugel K, waar de elf dodelijke slachtoffers vielen en vijftien mensen gewond raakten, was 's nachts onbemand. Het personeel was 'niet adequaat' voorbereid, stelde de Onderzoeksraad in haar eindrapport. Bewaarders die vóór de brand aan de bel trokken over brandveiligheid werden door de directie genegeerd.
Alles ging die nacht mis. De signaleringssystemen haperden, de rookafvoer werkte niet en de centrale ontgrendeling van de celdeuren blokkeerde. Om uitrukken bij loos alarm te voorkomen had de directie van het cellencomplex een vertragingstijd ingevoerd - alleen had de directie de brandweer daar niet over geïnformeerd. Diezelfde brandweer stond vast in een veiligheidssluis (die ook niet functioneerde) en arriveerde bij de verkeerde ingang. Er was een groot tekort aan bluswater.
Maar daarvóór was het al misgegaan. De bouwvergunningen van het prefab-complex hadden nooit afgegeven mogen worden. Twee keer eerder was er brand: in 2002 verwoestte een vlammenzee 25 cellen in een vleugel die nog niet in gebruik was, in 2003 raakte een Italiaan gewond in zijn cel bij een brandje. Begin 2004, enkele maanden voor de fatale brand, rapporteerde een commissie over het cellencomplex Schiphol: 'De brandpreventie aldaar baart zorgen.' En: 'Ik kan alleen maar concluderen dat een groot aantal celbewoners zal omkomen bij brand.' Het rapport belandde op het bureau van Verdonk. Er gebeurde niets mee.
Ook toen lag de focusvooral op maatregelen tegen overlast en criminaliteit, waarbij zorgen om mensenrechten naar de achtergrond verdwenen. In 2002 werd er bij de luchthaven een cellencomplex - en een snelrechtbank - gebouwd om de maatschappelijke onrust over de grote hoeveelheid bolletjesslikkers te beteugelen. Dat kon met de Tijdelijke wet noodcapaciteit drugskoeriers. De smokkelaars werden in een uitgekleed gevangenisregime, zonder minimumnormen voor gedetineerdenvoorzieningen, geplaatst. Al snel werden ook vreemdelingen in dit soort centra geplaatst.
'Er is in het verleden, ook vanuit deze Kamer, druk op de regering uitgeoefend om voor voldoende cellen te zorgen', zei parlementariër Aleid Wolfsen (PvdA) in 2006 tijdens het debat over het rapport van de Onderzoeksraad voor Veiligheid. 'Maar nooit is er een relativerende opmerking gemaakt over veiligheid.' De politiek was al die jaren vooral bezig met opsluiten, niet met de verantwoordelijkheid die dat met zich meebrengt. Twee ministers (Donner en Sybilla Dekker van de VVD) stapten op naar aanleiding van het snoeiharde rapport, van links tot rechts werd bezworen de aanbevelingen over te nemen.
De overlevenden van de brandmoesten nadien een bittere strijd voeren voor nazorg. De dag na de brand werden ze weer opgesloten op de bajesboot in de Rotterdamse Merwedehaven - daar ging regelmatig het brandalarm af. Verdonk probeerde ze vooral het land uit te krijgen. Psychische hulp kregen ze nauwelijks, tot de minister onder maatschappelijke druk ze toch een verblijfsstatus moest geven. En zelfs daarna ging er nog weleens wat mis. Zo belandde een Nigeriaan met een vergunning per ongeluk toch weer op de detentieboot. Foutje in het systeem.
Het Openbaar Ministerie vervolgde een man voor de brand, de Libiër Ahmed Issa Al Jeballi die op de fatale nacht verbleef in cel 11. Volgens justitie had hij de brand opzettelijk veroorzaakt door achteloos een peuk weg te schieten richting prullenbak.
Al Jeballi werd door de rechtbank en het gerechtshof veroordeeld en moest een straf uitzitten van achttien maanden. In 2010 werd het vonnis echter vernietigd door de Hoge Raad. In januari 2013 werd hij definitief vrijgesproken. Hij kreeg voor de tijd dat hij onterecht vastzat een schadevergoeding van krap vijftigduizend euro. Er was geen aanwijzing dat hij de brand bewust stichtte. Sterker nog, het vuur was wellicht niet eens in zijn cel ontstaan. Maar omdat alle aandacht uitging naar vervolging van de Libiër zijn andere mogelijkheden nooit onderzocht - de échte oorzaak is daardoor niet meer te achterhalen.
Er kwamen ook bajesbotenin Dordrecht en Zaanstad. In 2006 telde Nederland meer dan 2800 cellen voor vreemdelingen. Tegelijkertijd namen ook de alarmsignalen toe. Rechters schrokken zodra ze een bezoekje brachten aan de detentieboten. 'Met uitzondering van de isoleerruimte is er geen gelegenheid tot afzondering of alleen beleefde privacy', schreef het Haagse gerechtshof. Er waren zorgen over de medische zorg in de centra, onder meer geuit door Amnesty International, de Raad van Europa en de Nationale Ombudsman. 'Mensen zonder veroordeling op deze manier opsluiten is niet humaan', zei wijlen Ombudsman Alex Brenninkmeijer. 'De inperkingen op de mensenrechten zijn te groot.'
In 2017 erkende de Nederlandse regering dat de behandeling van een vrouw uit Zimbabwe een schending was van artikel 3 van het Europees Verdrag voor de Rechten van de Mens, 'niemand mag worden onderworpen aan folteringen of aan onmenselijke of vernederende behandelingen'. De vrouw werd, terwijl ze ongesteld was, door twee mannen en twee vrouwen tegen de grond gewerkt en gevisiteerd in vreemdelingenbewaring. Een jaar later werd er geschikt met een Roemeense vreemdeling die te lang en zonder reden in vreemdelingenbewaring had gezeten.
Het zijn dit soort mensenrechtenschendingen waarvoor (internationale) instanties al bijna twee decennia waarschuwen. Ondertussen zijn de meeste cellen stilletjes afgebroken. Er zijn momenteel drie centra over waarin vreemdelingen worden opgesloten. Op Schiphol (370 plaatsen, ook voor drugskoeriers), in Rotterdam (530 plaatsen) en in de Gesloten Gezinsunit Zeist (twaalf woningen). Vorig jaar zaten in die centra 3260 vreemdelingen vast, 1190 van hen zijn aantoonbaar vertrokken uit Nederland, zo'n 36 procent.
Faber wil de vreemdelingenbewaring nu weer uitbreiden, zei ze onlangs tijdens een debat. Over de kritische rapporten die manen tot een humanere opsluiting van vreemdelingen repte ze met geen woord. Het kabinet-Schoof bezigt vooral harde taal over migratie. Een streng migratiebeleid is nodig om plek te houden voor 'échte' vluchtelingen, is het credo van VVD-leider en coalitiegenoot Dilan Yesilgöz. Maar die strenge maatregelen leiden er niet meteen toe dat vreemdelingen eerder vertrekken, zoals blijkt uit de cijfers over vreemdelingenbewaring.
Terugkeer ís ook een lastig dossier. Vreemdelingen werken vaak niet mee, landen waarnaar ze terug moeten keren ook niet - ondanks allerlei verdragen. En er zijn ook vreemdelingen die in beroep gaan of een nieuwe asielprocedure beginnen. De Immigratie- en Naturalisatiedienst meldt in zijn jaarcijfers bijna twintigduizend reguliere bezwaren (asiel- en reguliere procedures) te hebben afgerond in 2023, 23 procent van die bezwaren werd gegrond verklaard. Daarnaast kwamen 51.000 zaken voor de rechter. Dit kabinet wil de rechtsbijstand in beroepsprocedures voor asielzoekers afschaffen. Maar veertien procent van de asielzoekers die naar de rechter stappen, krijgen wel gelijk. Deze rechtszaken beschermen niet alleen de vreemdeling zelf, maar zijn ook een belangrijke controle op de besluiten van de ind.
Fouten kunnen namelijk mensenlevens verwoesten, zoals gebeurde bij de Bahreinse vluchteling Ali Mohammed Al Showaikh. De politiek activist vroeg in 2017 asiel aan in Nederland, maar de ind wees een vergunning af omdat de dienst niet geloofde dat hij gevaar liep. Hij deed vanuit vreemdelingenbewaring een nieuw verzoek met een document waaruit bleek dat een landgenoot zijn naam had genoemd tijdens een strafrechtelijk verhoor in Bahrein. De ind deed niets met het Arabische stuk, omdat het niet vertaald was. Hij werd op 20 oktober op het vliegtuig gezet - en meteen door de autoriteiten in Bahrein gearresteerd. Hij zit daar, zonder enige veroordeling, een levenslange gevangenisstraf uit en wordt volgens familie gemarteld.
Opeenvolgende bewindspersonen hielden vol dat de procedure zeer ordentelijk was verlopen, maar in oktober 2023 veroordeelde het Europees Hof voor de Rechten van de Mens Nederland tot vijftigduizend euro schadevergoeding. Het Hof oordeelde dat Nederland de risico's onvoldoende inschatte en daarmee de mensenrechten van Al Showaikh had geschonden. Het hof stelde dat het kabinet 'alles' moet doen om zijn detentie in Bahrein te beëindigen. Maar Al Showaikh zit nog steeds vast, de Nederlandse regering heeft zijn vrijlating niet op de prioriteitenlijst staan.
Om een kabinetscrisis af te wenden,presenteerde premier Dick Schoof eind oktober een nieuw pakket van 'harde asielmaatregelen'. Het moet makkelijker worden om vreemdelingen 'ongewenst' te verklaren - en er komen vijftig tot honderd cellen bij. Het door Wilders bejubelde 'strengste asielbeleid ooit' kent vooral maatregelen die het lastig maken voor vluchtelingen die hier al zijn. Zo wordt de termijn van een vergunning verkort van vijf naar drie jaar en verdwijnt de permanente status. Erkende vluchtelingen krijgen geen voorrang meer voor een woning en gemeenten hoeven ze niet meer te helpen. De opvang wordt een stuk soberder.
De verharding van het beleid houdt niet op achter de witte celdeuren van vreemdelingendetentie, maar sijpelt door naar de volle opvangcentra, waar schrijnende leefomstandigheden en gebrekkige voorzieningen mensenlevens verder onder druk zetten. Uit de uitpuilende centra komen al meer dan twee jaar schrijnende verhalen over een opvang die door de humanitaire grens is gezakt.
Elke dag worden er kinderrechten geschonden, meldde het Kinderrechtencollectief onlangs nog over de 5566 kinderen die worden 'opgehokt' in de noodopvang. 'Er is daar weinig sanitair en er zijn heel slechte hygiënische omstandigheden. Ze missen hun vaccinaties tegen mazelen, kinkhoest en tbc', zei voorzitter Marc Dullaert tegen Radio 1. 'Het is een onwerkbare en onmenselijke situatie', herhaalt burgemeester Jaap Velema van Ter Apel al twee jaar over de opvang in zijn gemeente.
De Inspectie Justitie en Veiligheid zag eind vorig jaar dat de brandveiligheid in Ter Apel niet in orde was. 'Aan basale eisen van bed en bad wordt niet voldaan en het risico van gewelddadige incidenten neemt toe.'
Het rijk heeft inmiddels twee enorme pontons laten aanmeren in Zaandam. Deze flats moeten duizend asielzoekers herbergen. HetAlgemeen Dagbladmeldde onlangs dat in Engeland dit soort boten eind dit jaar juist weer sluiten omdat ze te veel lijken op een gevangenis. De bewoners noemden de opvang 'claustrofobisch' en de bewaarders 'vee-opvang'. De vakbond en de brandweer zagen in de ponton 'een potentieel dodelijke val' omdat vluchtwegen ontbreken.
Volgens de Nederlandse rijksoverheid en het Centraal Orgaan opvang Asielzoekers zijn de enorme boten wel prima en klaar voor gebruik. Maar burgemeester Jan Hamming van Zaanstad ziet nog problemen in de stroomvoorziening en brandveiligheid en dreigt met een boete van zestigduizend euro per dag als het coa toch een asielzoeker plaatst. 'Ik wil absoluut geen taferelen zoals we hebben gezien bij de Schipholbrand. Zolang onze brandweer en veiligheidsregio zeggen dat het niet veilig is, gaan ze niet open.' Van de landelijke politiek hoeft de burgemeester geen steun te verwachten. Die is vooral bezig het 'strengste asielbeleid ooit' te bedenken.
Het huidige politieke klimaatstaat in schril contrast met de meelevende woorden tijdens het debat over de tragische dood van Dolmatov. 'Voor de opeenstapeling van fouten en onzorgvuldigheden die daarop volgde, moeten wij ons als land schamen', zei cda'er Eddy van Hijum die destijds in de oppositie zat. 'Hoe geloofwaardig is het om kritiek te hebben op de mensenrechtensituatie in Rusland als we zelf onze rechtsstatelijkheid niet weten te waarborgen?'
Van Hijum is inmiddels minister namens coalitiepartij nsc. Ook hij stemde in met 'het strengste asielbeleid ooit', zonder nog om te kijken wat er achter en voor de stralend witte deuren afspeelt. Meelevende woorden en plechtige beloften vallen alleen makkelijk als er een gezicht is dat het leed verpersoonlijkt. Zonder zo'n tragisch beeld lijkt elk pleidooi voor een menswaardig vreemdelingenbeleid gedoemd te verdwijnen.
...