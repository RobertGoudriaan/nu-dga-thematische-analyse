'Het betere leven is voor iedereen mogelijk' Macht & tegenmacht Eva von Redecker

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 maart 2025
De Duitse filosoof Eva von Redecker pleit voor een 'revolutie voor het leven'. En die vereist meer dan een demonstratie: 'Wat we moeten doen is laten zien dat leven zoveel meer is dan het zoveelste bezit.'
Vincent van Goghs zonnebloemenhangen ongestoord aan de wand. Twee bleue museumbezoekers in The National Gallery proberen nog een foto te maken, maar kijken verbaasd om als een vrouw gaat zitten en aan een fel pleidooi begint. Ze roept op om de activisten vrij te laten die werden gearresteerd in hun verzet tegen de klimaatdestructie van de fossiele industrie. Het filmpje datviralging toont de actie van Fossil Free London.'Women came here to fight for our right to vote. We are fighting for our right to life!'
Het is onderdeel van wat de Duitse filosoof Eva von Redecker 'de revolutie voor het leven' noemt. Haar boek,Revolution für das Leben: Philosophie der neuen Protestformen(2020) verscheen al in zeven talen, en komt deze maand uit in het Nederlands. Geworteld in een traditie van de Frankfurter Schule blaast ze kapitalismekritiek nieuw en leesbaar leven in. Maar in haar werk is de mens geen willoos slachtoffer van een systeem. Ze liet zich onder andere inspireren door feministische, antiracistische en indigene sociale bewegingen voor een filosofie van een nieuwe protestvorm.
Dit verzet is geen heropleving van de sociale revoluties, noch een voortzetting van de burgerrechtenbeweging. Het is antikapitalistisch van aard, maar wordt niet gevoerd als een klassenstrijd tegen uitbuiting. Ze noemt het 'een opstand van de levenden tegen de levensvernietiging'. In haar boek komen veel voorbeelden voorbij. Van reddingsmissies van migranten op zee tot de Black Lives Matter-beweging tegen dodelijk politiegeweld, van stakingen in Mexico tegen femicide totdie-insvan Extinction Rebellion. Maar de revolutie vindt ook plaats in het klein. Ze vertelt me over de treinlijn in haar regio die al afgeschreven was. Hoe het personeel van de treinmaatschappij besloot met de hulp van vrijwilligers de lijn te herstellen. Een gezamenlijk project waarbij een kapotte wereld opnieuw bewoonbaar wordt gemaakt.
Hoop put Von Redecker niet zozeer uit grote alternatieven: 'Utopieën die eerst de wereld moeten wegwensen zijn vals'. De verandering die ze voor ogen heeft komt niet in de vorm van een maatschappelijke aardverschuiving of radicale wisseling van de macht, maar eerder een gestage voorafschaduwing van een andere manier van leven: gedeeld, gezamenlijk behartigd en solidair georganiseerd. Een langzame revolutie die al plaatsvindt in de 'tussenruimten' en die de kapitalistische vernietigingswoede de pas afsnijdt. Ze citeert in haar boek de zwarte feminist Frances Beal: 'Sterven voor de revolutie is een eenmalige aangelegenheid; leven voor de revolutie betekent de moeilijke taak op je te nemen onze alledaagse levenspatronen te veranderen'.
En dat is nodig. Want een economisch systeem dat bezit en winst boven alles stelt raast plunderend over de planeet. En hoewel die verwoesting steeds helderder zichtbaar is in de vorm van bosbranden, pandemieën, wrede economische ongelijkheid en opgebrande werknemers, grijpen autoritaire leiders de macht, politici die steeds openlijker flirten met het fascisme. Die waanzin probeert Von Redecker te begrijpen in haar werk. Waarom is het zo moeilijk het tij te keren? En hoe kunnen we het toch proberen?
We spreken elkaar in een verstopt caféachter het Berliner Ensemble in een besneeuwd Berlijn. Op dat moment is al duidelijk dat het AfD (Alternative für Deutschland) tweede zal worden in de verkiezingen. Verbaasd is ze daar niet over. 'Mensen verspillen echt te veel energie met hun ontsteltenis over radicaal-rechts. Misschien is het in Berlijn cool om queer te zijn, maar ik kuste mijn vrouw al twintig jaar niet meer op minder stadse openbare plekken. De mensen die verbaasd zijn zaten echt te veel in hun eigen bubbel.'
Na een academische onderzoekscarrière aan universiteiten in Cambridge, Verona en Berlijn, stapte ze uit de academie om zich toe te leggen op het schrijven. Nu woont ze in een woongemeenschap op een boerderij in de Oost-Duitse deelstaat Brandenburg. Daar werd het AfD tijdens de Europese verkiezingen vorig jaar al de grootste.
Zo'n 160.000 mensen gingen in Berlijn de straat op tegen fascisme toen de 'brandmuur' rond de radicaal-rechtse partij scheuren begon te vertonen. In Nederland werd het circus van kabinet-Schoof een half jaar lang in relatieve stilte gevolgd. Tot dit weekend. Toen zeker vijftienduizend mensen zich verzamelden op de Dam om te demonstreren tegen racisme en fascisme.
Een hoopvol geluid. Maar de revolutie voor het leven vereist meer dan een demonstratie, vertelt Von Redecker. 'Sommige Duitse anti-AfD-protesten, die in kleine oostelijke steden, zijn erg moedig. Maar die mobilisaties zijn niet wat ik revolutionair zou noemen of zelfs "voor het leven". Integendeel, er is zelfs een verlangen naar normaliteit, dat de dingen gewoon blijven zoals ze zijn, dat Duitsland eruitziet alsof het geleerd heeft van het verleden. Hoe verachtelijk het AfD ook is, de focus op het verzet tegen slechts die ene partij is politiek leeg, vooral omdat de cdu, en zelfs onze voormalige progressieve coalitie, een aantal van haar beleidsmaatregelen hebben overgenomen. Niettemin zijn vriendelijke menigten een enorm reservoir van hoop, ze kunnen een eerste reactie zijn en leiden tot iets substantiëlers.'
Toch zijn het indrukwekkende mensenmassa's. In de VS bleef het na de verkiezing van Trump nagenoeg stil. Hoe verklaart u dat verschil?
'Misschien is het Duitse lawaai minder effectief dan wat nu lijkt op Amerikaanse stilte. Op straat verschijnen is misschien niet hoe protest in de 21ste eeuw zich ontvouwt. Er is een nieuwe focus op organiseren. Als je daarnaar op zoek gaat, gebeurt er veel in de VS: het bouwen van toevluchtsoorden, het beschermen van mensen tegen deportatie door de immigratiepolitie, het organiseren van juridische hulp voor vervolgde demonstranten. Een andere belangrijke strategie is het voeren van campagnes, om mensen die nog niet aan jouw kant staan, direct te bereiken en te overtuigen. In Duitsland heeft de linkse partij Die Linke net haar ledenaantal en verwachte stemmenaantal verdubbeld, door die tactiek op de grond te volgen.'
U beschrijft een revolutie voor het leven. Maar moeten verzetsbewegingen niet eerder inzetten op het grijpen van de macht? Is de 'be the change you want to see'-gedachte niet allang gecorrumpeerd door een individualistisch neoliberalisme?
'Ik ben absoluut voor een machtswisseling. Maar als er andere mensen aan hetzelfde roer zouden komen te staan van dit economische systeem, zou er niks veranderen aan de vernietingsramkoers waar we nu op varen. We nemen het niet op tegen een paar rijke mensen met macht. Was het maar zo simpel! De problemen wortelen dieper, namelijk in de dagelijkse ideologie. Activisten boksen ook op tegen de gevoelens van de meeste mensen in wiens belang ze eigenlijk vechten. En om ideologie te veranderen, moet je de kernstructuur van de samenleving zien te veranderen.
Iedereen weet dat deze vorm van leven onhoudbaar is en toch is het zo moeilijk te zien hoe het anders kan. Er zit dus kracht in het al belichamen van een alternatief, en in de nederige houding over hoe ingewikkeld dat is, en hoeveel je zelf nog moet leren en afleren. Dat geeft een goede basis van waaruit je die strijd voor de macht kunt organiseren. Het klinkt altijd stoer om te zeggen dat we machteloos zijn tegenover structuren. Maar we zijn hoofdrolspelers in de geschiedenis. En niet zoals het neoliberalisme het wil, als individuen, maar als georganiseerde collectieven.'
U schreef 'De revolutie voor het leven' in 2020, na een decennium van enorme tegenbewegingen, met onder andere #Metoo, XR en BLM. Een hoopvolle tijd. Nu is er sprake van een flinke backlash. Heeft de revolutie voor het leven gefaald?
'Het is duidelijk dat die fase van enorme tegenmacht voorbij is. Dat is ook niet verrassend als je kijkt naar de geschiedenis. Veel fasen van revolutie worden weer opgevolgd door conservatieve regimes. Daar hoeft niet uit te blijken dat dit de verkeerde aanpak was. Er is een klap uitgedeeld die de machthebbers irriteerde, en ze vinden zichzelf op steeds woestere manieren opnieuw uit.
Daar put ik een beetje hoop uit. Er is een soort zelfonthulling van de wreedheid van de macht op dit moment die vrij ongekend is. Een paar jaar geleden was er een substantiële analyse nodig om aan te tonen dat kapitalisme niet alleen arbeid uitbuit, maar ook leven vernietigt. Nu wordt dat in zekere zin als vanzelfsprekend beschouwd. Autoritaire leiders pochen zelfs over vernietiging en geweld. Maar geweld uitoefenen, betoogde Hannah Arendt al, is niet hetzelfde als macht hebben. Je kunt brute repressie gebruiken om verzet te onderdrukken. Dit kan tijdelijk werken, maar zonder instemming van het volk blijft de macht instabiel. Dus in zekere zin getuigt het feit dat activistische bewegingen de gevestigde orde in een situatie hebben geduwd waarin ze alleen met geweld kan handelen, ook van haar kracht.'
Hoe ziet u tegenbewegingen daarop reageren?
'Ik denk dat er op dit moment een verschuiving plaatsvindt van de herstellende praktijken van bewegingen die ik samenvat als "een revolutie voor het leven" naar een veel wanhopigere vorm van zelfverdediging. Soms lijkt dat nodig te zijn, bijvoorbeeld in dekoloniale strijd en in Palestina. Maar dat is echt vanuit een positie van wanhoop. En ik denk dat we uiteindelijk serieus moeten nadenken over hoe de zelfverdediging van het leven mogelijk is zonder dezelfde formule van onze tegenstanders te gebruiken, waarbij zelfverdediging betekent dat je je vijanden moet vernietigen. Geweld kan nodig zijn in sommige contexten, maar we moeten het op de een of andere manier altijd met een bloedend hart doen. Als filosoof zal ik altijd moeten blijven wijzen op het gevaar van een"warlike"scenario van verandering.'
De kapitalistische destructiemachinewordt aangedreven door een proces dat Von Redecker in navolging van de Franfurter Schule-filosofen Adorno en Horkheimer 'verdinglijking' noemt. Het kapitalisme moet de wereld - mensen, dieren, de natuur - reduceren tot geïsoleerde objecten, ontdaan van hun geschiedenis en sociale verbanden, om ze te kunnen beheersen en verhandelen. Het maakt bossen tot grondstoffen, dieren tot vee en sociale relaties tot economische transacties. Dingen die geen waarde hebben buiten hun economische nut. Verdinglijking leert dat we ons enkel om ons bezit moeten bekommeren, in plaats van om het leven dat we delen. Deze eigendomsfixatie heeft zich in onze hoofden genesteld. 'Wij reproduceren dit beestachtige systeem. Het heerst over en door ons', schrijft Von Redecker.
Volgens Adorno en Horkheimer droeg dit ontmenselijkende proces bij aan de opkomst van het fascisme in de jaren dertig. De autoritaire golf die we nu zien is volgens Eva von Redecker een reactie op een vorm van verdinglijking die ze 'fantoombezit' noemt. Vrouwen en mensen van kleur waren vroeger het wettelijke eigendom van de witte westerse man. En hoewel de instituties die die beschikkingsmacht garandeerden nu zijn verdwenen, probeert het dominante systeem toch de macht en controle in stand te houden.
'De autoritaire beweging is een wraak van geamputeerde eigenaars', zegt ze. 'Het emancipatieproces van de beheersten heeft voor de ander gevoeld als een proces van bezitsverlies. Ze hebben het gevoel dat ze een sfeer van zeggenschap over hun vrijheid zijn kwijtgeraakt. Ik noem het fantoombezit, zoals je na een amputatie nog steeds het gevoel kan hebben dat daar nog iets zit dat jeukt, ook al is er niets meer. En dan kun je altijd nog geweld gebruiken om tijdelijk een gevoel van controle te herscheppen.'
Maar waarom zou je willen vernietigen wat je wil bezitten?
'De beste manier om dat te begrijpen is om het te zien binnen de geschiedenis van eigendom. Het kapitalisme heeft een vorm van eigendom uitgevonden waarin we bezit niet alleen exclusief kunnen gebruiken, maar ook het wettelijke recht hebben om het te vernietigen als we dat willen. Hoe dat doorwerkt zie je bij femicide. Het zijn juist de mannen die zeggen, "ik zou alles voor haar doen, ik leef voor mijn vrouw", die uiteindelijk in staat zijn haar te vermoorden wanneer er jaloezie en angst voor verlies bij komt kijken. Er is een belangrijk scharnierpunt waarbij willen controleren en bezitten overgaat in agressie: de vernietiging van fantoombezit. Dat is de overgang naar fascisme, die je nu op sommige plekken al ziet gebeuren. En dit is volgens mij de kern van het rechtse ressentiment.'
Ze vervolgt met grote ogen:'Weet je wat Elon Musk van plan is om te doen voor zijn geplande verhuizing naar Mars? Nucleaire raketten eropaf sturen. Het zou klimaatverandering op de planeet in gang zetten in de hoop dat het leefbaar wordt. Nou daar heb je het.'
Je zou zeggen dat de 'revolutie voor het leven' een aantrekkelijker narratief biedt dan een verhaal van vernietiging. Maar als je over een beter leven begint, met ruimte voor plezier, zorg en liefde, word je al snel uitgemaakt voor 'snowflake' die niet tegen de harde realiteit kan. Vanwaar die weerstand?
'De Frankfurter Schule had dit al goed geanalyseerd. Wat ondraaglijk is voor de machthebbers is niet zozeer het verzet, maar het geluk en de hoop van degenen die machteloos zijn. Machthebbers hebben zichzelf er namelijk van overtuigd dat geluk niet zonder onderdrukking kan.
Maar ik zou nog een stap verder willen gaan. Ik denk dat er altijd een geheime hoop is om te leven met minder pantser; om geaccepteerd te worden met meer van je eigenaardigheden en excentriciteiten. Die hoop wordt nu weggedrukt, vooral bij mannen. Die sadistische jongenscultuur zie je in elke klasse van de samenleving. Als je die hoop voor jezelf eenmaal hebt laten varen en je probeert erbij te horen om te overleven, dan is het onverdraaglijk dat iemand anders laat zien dat het wel kan.'
Is dit een verklaring voor de rechtse haat tegen de 'genderideologie'?
'Ja, het maakt ze woedend! Identiteiten zijn niet homogeen. We hebben allemaal perverse fantasieën. Iedereen die past in de norm heeft een klein beetje gedood in zichzelf. Als je dan anderen vrijer ziet leven, is dat onverdraaglijk. Je voelt je bespot. Je zou dan namelijk moeten toegeven dat de offers die je hebt gebracht niet nodig waren. Maar nu heb je het gedood. En de weg terug voelt te groot. Dan is het makkelijker vast te houden aan de overtuiging dat die offers wel nodig zijn en anderen te dwingen om dat offer te blijven brengen. Het is een sadisme dat voortkomt uit de wanhoop dat je denkt dat jijzelf niet meer te redden bent. Wat politiek rechts ondertussen doet is troostend zeggen, "nee, die offers zijn nodig. Dit geweld is normaal."'
Voor hen valt er dus eigenlijk ook een hoop te winnen.
'Ja, ik wil absoluut blijven vasthouden aan het idee dat het betere leven voor iedereen mogelijk is. Anders worden we cynisch. Dat wil niet zeggen dat ik de illusie koester dat ik Donald Trump kan overtuigen met een revolutie voor het leven. Maar het is wel het krachtigste verhaal dat we hebben: een verhaal van hoop. De hoop dat we, door solidariteit en samenwerking, minder angstig hoeven te zijn dan in een samenleving waarin alleen eigendom wordt beschermd. In zo'n wereld worden niet alleen de muren rond bezit steeds dikker, maar ook die rond onze ziel en alles wat we koesteren. Het leidt tot een gevoel van verstikking. De vraag is: hoe vertel je dat verhaal van hoop? Wat we moeten doen is laten zien dat leven zoveel meer is dan het zoveelste bezit. Er schuilt een aantrekkingskracht in werkelijke projecten van herstel en in ons ontfermen over wat al verloren leek.'
'We nemen het niet op tegen een paar rijke mensen met macht. Was het maar zo simpel!'