Koning Midas in het museum In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
Wat is financialisatie? Eigenlijk hebben de oude Grieken dat het meest treffend verwoord in hun verhaal over de legendarische koning van Frygië. Die had ooit ergens op de Anatolische hoogvlakte een dronken boswezen gastvrij opgevangen en onderdak gegeven. Waarop de god van de wijn de koning zo dankbaar was dat hij hem vroeg een wens te doen. Daar hoefde de koning nauwelijks over na te denken. 'Laat alles wat ik aanraak in goud veranderen.' Mensen kennen deze fortuinlijke vorst als Koning Midas.
En dan vooral zijn tragiek. Want terwijl goud op hem neerdaalde, werd zijn wereld verwoest. Alles van waarde bleek weerloos door die vurige wens voor goud. Zijn fruit, zijn vlees, zijn dranken en zelfs zijn eigen dochter werden verguld. Of technischer gezegd: Midas was de eerste rijkaard die de wereld om zich heen alleen maar zag in termen van waardevermeerdering en zo de oorspronkelijke functie van planten, dieren, gebruiksvoorwerpen en mensen uit het oog verloor.
En dat is financialisatie. U heeft het overal al gezien en er jarenlang over gelezen in dit weekblad. Mirjam de Rijk schreef over hoe de kinderopvang werd opgeslokt door private equity, over hoe bejaardenopvang werd vermalen om er rendement uit te persen en hoe het onderwijs piept en kraakt, nauwelijks aan goed lesgeven toekomt, maar wel steeds beter rendeert. Het doet allemaal niet meer wat het moet doen, maar iemand wordt er rijk van.
Nu is ook de kunst aan de beurt. Begin deze eeuw kwam er een beweging op gang van gehaaide consultants die ontdekten dat kunstwerken weliswaar veel waard kunnen zijn, maar dat die waarde vast zit in een wat conservatieve wereld van taxateurs, museumdirecteuren en galeriehouders. Dus deden ze precies wat in al die andere werelden al eerder was gebeurd: ze maakten van kunst 'financiële producten'. Zo kun je tegenwoordig aandelen kopen van een werk van Salvador Dalí of een drieluik van Francis Bacon. Allemaal via handige apps. Knappe koppen werken aan prijsindexen waarmee speculanten de waarde van kunstwerken kunnen voorspellen en men zoekt naar de perfecte econometrische formule om een kunstwerk met één klik objectief te taxeren (het zogenoemde'hedonic pricing model').Alle ingrediënten van deze levendige markt zijn welbewust gemaakt en getest. De financialisatie van kunst was dus geen natuurkracht, maar mensenwerk.
Inmiddels ligt de prijs van het particuliere kunstbezit van Nederlanders tussen de zeven en tien miljard euro, zo ontdekte de masterclass onderzoeksjournalistiek van Investico enDe Groene Amsterdammer.Zes maanden lang deden vijf getalenteerde journalisten onderzoek onder begeleiding van docenten. Ze spraken met een honderdtal bronnen waaronder kunsthandelaren, verzekeraars, grote verzamelaars, vermogensbeheerders, de Belastingdienst en grote veilinghuizen om die nieuwe wereld in kaart te brengen. U leest het deze week op pagina 24.
Overigens is er één ingrijpend verschil tussen de 'nieuwe kunstmarkt' en al die andere financiële markten: de wereld van kunst kent nagenoeg geen regulering. Handel met voorkennis is niet verboden, kunstmatig oppompen van de markt ook niet. Er bestaat niet eens het begin van een lijst van privaat kunstbezit in Nederland. De Belastingdienst tast in het duister, ze heeft geen regelgeving om op terug te vallen. Is kunst als een tweede huis? Is kunst als geld op een spaarrekening? Is kunst als een auto? Of lijkt het meer op een aandelenportefeuille?
Dit is het antwoord: kunst die ten prooi valt aan financialisatie is op dit moment vooral onzichtbaar, het ligt diep weggestopt in donkere klimaatneutrale kluizen. Het is ontdaan van haar functie, het is beeldende kunst die niet meer gezien wordt, maar vooral enorm veel waard is.
De kunstmarkt is een ongereguleerde financiële markt geworden