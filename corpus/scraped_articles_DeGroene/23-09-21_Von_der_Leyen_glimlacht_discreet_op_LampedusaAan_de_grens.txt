Von der Leyen glimlacht discreet op Lampedusa Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
De plekken waar de delegatie van Ursula von der Leyen en de Italiaanse premier Giorgia Meloni langs zou komen draven, waren afgelopen zondag haastig opgeruimd en schoongeveegd, na een rampzalige week op Lampedusa. Twaalfduizend vluchtelingen in slechts een week, op een eilandje dat de helft meet van Schiermonnikoog, met zevenduizend eigen inwoners. Lampedusa ligt midden in de Middellandse Zee tussen Tunesië en Sicilië en is de logische hub om vanaf het Afrikaanse continent de sprong naar Europa te wagen.
En dat gebeurt nu zo massaal dat Meloni de hulp van de voorzitter van de Europese Commissie Von der Leyen had ingeroepen om aan de Lampedusanen te laten zien dat er serieus aan gewerkt wordt. Maar de 'loop over de catwalk', zoals de eilandbewoners het bliksembezoek van slechts twee uurtjes honend noemden, heeft meer kwaad gedaan dan goed. De bewoners werden van de delegatie gescheiden door een massief veiligheidscordon, terwijl de tweeduizend vluchtelingen die nog op het eiland zitten uit het zicht werden gehouden achter hoge hekken.
Het ging Giorgia Meloni vooral om de persconferentie vanaf het eiland, waarin zij naast een minzaam glimlachende Von der Leyen van alles beweerde waarop geen bevestiging van naast haar kwam. Zo zou Europa nu militaire schepen en vliegtuigen gaan inzetten om op zee tussen Italië en Tunesië en Libië te gaan patrouilleren, beweerde Meloni. Dit was haar belangrijkste belofte waarmee ze de Italiaanse verkiezingen van exact een jaar geleden had gewonnen, deblocco navale,zeeblokkade, maar aan het gezicht van Von der Leyen te zien gaat dat niet gebeuren. En evenmin leek Von der Leyen het eens met Meloni's boude bewering dat 'het steungeld aan Tunesië losgekoppeld moet worden van het imf en direct door Europa moet worden betaald'.
Ook oude afspraken die niet werken, werden nog eens herhaald. Zo moet de mensensmokkelaars in vooral Tunesië die het enkeltje Europa nu in de herfstaanbieding hebben gegooid een halt worden toegeroepen. In 2023 zijn nu al 125.000 vluchtelingen naar Italië overgestoken. Daarom zou het ook wenselijk zijn om met de landen van het Afrikaanse continent een 'terugneem-afspraak' te kunnen maken voor vluchtelingen die niet in aanmerking komen voor asiel. Maar hoe? Geen idee, zei de glimlach van Von der Leyen.
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3407