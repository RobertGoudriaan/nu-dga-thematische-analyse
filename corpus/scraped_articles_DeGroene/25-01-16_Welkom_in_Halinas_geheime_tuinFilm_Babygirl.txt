Welkom in Halina's geheime tuin Film Babygirl

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Wanneer zijn we er nu eens aan gewend dat vrouwen lustvolle wezens zijn? En al dat gedoe ofBabygirlwel voldoende feministisch is? Het is een fabuleuze film.
Waar verlang je naarals niemand kijkt?
Waar verlang je naar als de lichten uit zijn?
Waar verlang je naar als je anoniem kunt zijn?
Gillian Anderson, bekend als sekstherapeute in de serieSex Education, stuurde deze vragen aan vrouwen 'over de gehele wereld' om een beeld te krijgen van hun erotische fantasieën. In de inleiding van het vorig jaar verschenenWant (verlangen)verklaart ze zich schatplichtig aan Nancy Friday die een soortgelijk onderzoek deed in de jaren zeventig.
De vrouwelijke onderwereld, we raken er niet op uitgekeken. Worden de mysteries die zich daar ophouden ooit echt onthuld? En zijn we bereid de antwoorden te geloven?
Waar een man naar verlangt is kennelijk overzichtelijk. Iemand die hem voedert, bemint (ik heb even een zacht woord gezocht, eigenlijk moet hier iets anders staan) en er verder het zwijgen toe doet (vrij naar Chris Rock). Vrouwen zijn gekmakende wezens omdat ze niet weten wat ze willen, waar ze zijn, hoeveel pingpongballen in een kamer passen.
Die pingpongballen heb ik uit de filmBabygirl. CEO Romy Mathis, Nicole Kidman op haar allermajesteitelijkst, denkt een heroïsche anekdote over het startpunt van haar carrière te kunnen opdissen aan een stagiair die duidelijk iets van haar wil. Het zit 'm in zijn lachje, zijn hele houding, en gewoon, in het feit dat het hem gelukt is in een aparte ruimte te verkeren met de baas wier kostbare tijd hij aan het opeten is.
'Ik heb zeven minuten', heeft ze hem nog gezegd, in een poging de regie te behouden.
En 'google dat gewoon maar', als hij haar, met dat lachje, vraagt hoe ze aan de top van dit futuristische postorderbedrijf is beland. Nee, nú moet ze het zeggen, en in haar eigen woorden alsjeblieft. En dan komt het er toch uit, weerspannig en trots. Dat de slotvraag van het sollicitatiegesprek was: hoeveel pingpongballen passen er in deze kamer? En dat ze toen met een afgemetenfuck youhaar stoel naar achteren had geschoven en de deur uit was gelopen. Dat deed 't 'm.
Sterke vrouw, deze Romy.Nobody fucks with her,behalve een immer paraat staande echtgenoot, op het doodvermoeiende af. De stagiair toont zich minder gedienstig. Hij zegt niks meer, zit alleen wat te krabbelen op een papier. Als Romy uiteindelijk dan maar in verwarring aanstalten maakt om de eer aan zichzelf te houden en ervandoor te gaan, staat hij opeens pal naast haar, vlak voor ze de deur kan openen. Zijn gezicht gevaarlijk dicht bij het hare. En hij geeft haar het antwoord. Een astronomisch getal. Wat? Waar heeft-ie het over? Die pingpongballen natuurlijk. Hij heeft het uitgerekend.
Mannen weten dingendie vrouwen nooit zullen weten. Ik heb me lang verzet tegen deze gedachte, maar ik vind het niet erg meer. Het omgekeerde is ook waar, maar dat is niet wat mij heeft verzacht.
Omdat ik een vrouw ben, ben ik geneigd om hetgeen ik weet aan te zien voorcommon knowledge, om niet te zeggen: wat ik weet, weet iedere debiel. Wat mij heeft geholpen is om erachter te komen dat het niet een kwestie van intelligentie is - het een is echt niet ingewikkelder dan al het andere - maar van interesse. Veel interesseert mij ten enenmale helemaal níet, wat me niet belemmert om mensen die dingen weten buiten mijn interessegebied in hoge mate te waarderen, zo niet te bewonderen. Ik kan alleen niet onthouden wat ze zeggen. Mannen nemen in tegenstelling tot vrouwen hun hersens, hun geheugen, hun kennisvoorraad doodserieus, misschien meer nog dan hun geslachtsdeel.
Precies dit besef is wat ik meen te zien indalen op het gezicht van deze CEO, hooggesloten strikblouse, meer dan goed geconserveerd voor haar leeftijd (zeg je dan), geconfronteerd met de bravoure van een niet eens onmiddellijk aantrekkelijke véél jongere jongen. Van verwarring gaat ze naar interesse, van hooghartigheid naar geïmponeerd zijn. Zo snel kan het gaan, om precies te zijn: binnen een oogwenk.
In All Fours, de romanwaarmee Miranda July het afgelopen jaar werkelijk iedere vrouw, inclusief mijzelve, op de knieën kreeg, wordt deze verandering van inzicht, dit hatelijke parcours dat iedere vrouw, inclusief mijzelve, gemiddeld drie keer in haar leven aflegt (misschien is mijn schatting laag, ik stam uit de vorige eeuw), dit traject dus, dezeoogwenk, haarscherp beschreven.
Eerst nog even dit: het uitgangspunt, het perspectief, moet altijd dat zijn van 'de vrouw die alles heeft'. En 'alles' is in dit kleinburgerlijke patriarchaal-kapitalistische systeem nog steeds die man, dat kind of die kinderen, de baan, misschien een hond. Dak erboven, klaar. Alleen dán staat er ook echt iets op het spel, alleen dán kan een vrouw immers 'alles' verliezen, haar goede naam, haar gezicht, haar gezin.
InAll Fourskrijgt ze geen naam, deze vrouw, maar haar credentials zijn duidelijk. Ze is kunstenaar, succesvol, semi-bekend, leidt een 'soepel, gezond leven zonder rampspoed of ziekte' met man en kind in een mooi huis in Los Angeles. Als ze een extraatje heeft verdiend, trakteert ze zichzelf op een duur hotelweekje in New York. En weet je wat, ze gaat met de auto, waarbij haar man natuurlijk moet helpen om de route uit te stippelen. Wat er dan gebeurt is nu al iconisch: nog maar twintig minuten op weg neemt ze een afslag waar die zinsbegoocheling op haar wacht. Vlassig snorretje, dichtgeknoopt overhemd.
Later deelt ze haar ontzetting met de meelevende vriendin over wat er gebeurde. 'Alles waarvan ik dacht dat het me zou tegenhouden om verliefd op hem te worden sloeg plotseling om in trekjes waardoor ik juist zo van hem hou. Hoe zit dat? Hoe kan dat?'
Het overrompelende vanAll Foursis dat wat de verteller overvalt in feite geen verliefdheid is. Maar hoe kun je anders aan jezelf en aan de buitenwereld verkopen wat er aan de hand is? Verliefd is roze, zoet, het equivalent van hoe kinderen verzoend moeten worden met hun oorsprong. Als twee mensen elkaar heel lief vinden gaan ze heel dicht bij elkaar liggen en dan groeit er een baby in mama's buik. Wat inAll Foursgebeurt, en ook inBabygirl, is existentiëler dan dat en is terug te voeren op schaamte. Zowel de kunstenares inAll Foursals de CEO inBabygirlschrikken van de kennelijke bereidheid waarmee ze hun leven tot dan toe in de waagschaal durven te stellen. De enige manier waarop zij zich aan hun niet te verklaren en plotselinge obsessie kunnen overgeven is met tegenzin, schuldgevoel, schaamte. Genot en zelfbestraffing liggen in elkaars verlengde, voor vrouwen met name. Niet van nature, maar gewoon, omdat er iets anders van ze wordt verwacht in dit kleinburgerlijke patriarchaal-kapitalistische systeem: gehoorzaamheid.
Hoe ik dat weet?
Dat voel ik.
En dat lees en zie ik, al m'n hele leven, klaargestoomd voor het romantische plaatje, meer dan bereid om in de smaak te vallen, ook bij een liefhebbende vader die grootse visioenen voor zijn ijverige dochter in het verschiet had. Kijk naar die niet-aflatende stroom aan films en series over het erotisch slagveld, over vrouwen die te veel beminnen, mannen die niet evenredig'into you'zijn, vrouwen die vallen op de slechterik. Zie al die boeken van vrouwen met 'liefde' in de titel, al die verhandelingen over seks en begeerte, verboden fantasieën, gijzelende passies, boeken die zich ook nog eens allemaal bevinden in de boekenkasten van vrouwen. Diezelfde boekruggen staren je aan:Schoonheid en begeerte,Hou je nog van me?,De duivelsdriehoek,Je lichaam je leven, De ontembare vrouw.
'It's always the same story!'riep de destijds 84-jarige schrijfster Vivian Gornick uit toen ik haar een paar jaar geleden interviewde in New York. Zelf beleefde ze haar langste (twintig jaar), en meest bevredigende relatie overigens met een getrouwde man. Toen zijn vrouw overleed was het over. Volgens Gornick - die zichzelf zonder terughouding als feministisch bestempelt - komen veel misverstanden voort uit de verwarring van seksuele aantrekkingskracht met liefde. Iets waar mannen minder last van hebben, omdat ze zich dat nu eenmaal kunnen veroorloven.
InThe End of the Novel of Lovebeschrijft Gornick een generatie schrijfsters die gevangen zat in de keuze tussen huwelijk en maatschappelijke uitsluiting. De personages in de romans van Jean Rhys, Kate Chopin, Willa Cather, lopen de zee in, vluchten naar het klooster, drinken zich een delirium. De grotere bewegingsruimte van de generatie hierop volgend, met boegbeelden als Margaret Atwood, Doris Lessing, Hilary Mantel, zie ik weerspiegeld in die van hun personages. In hun romans biedt de lelijke bruut, de demonische minnaar of de niet toerekeningsvatbare zonderling een ontsnapping aan het beknellende burgerbestaan. Bij schrijfsters als Julia Schoch, Jenny Erpenbeck, Miranda July, ervaren de vrouwelijke personages weliswaar meer autonomie, maar daarmee lijkt de frictie tussen binnen- en buitenwereld ook gegroeid, de behoefte aan een geheim bestaan groter.
Hoeveel pingpongballen kan een vrouw in de lucht houden?
De grootste straf die vrouwen voor zichzelf in het verschiet zien is dat ze hun kinderen kwijtraken. Dat hun kinderen hen niet eens meer willen zíen. Moederschap en seks verdragen elkaar niet, maar het gezamenlijk inruimen van de vaatwasmachine ook niet. Ze zijn zo aandachtig, die echtgenoten, zo geduldig ook. Antonio Banderas speelt z'n rol van toegewijde, liefhebbende man inBabygirlzozeer met verve, en met oudmakend grijs baardje, dat je een afkeer van hem krijgt. Hij is de man die met je meedenkt en je per se wil aankijken als hij de liefde met je bedrijft, wil zeggen dat hij van je houdt. Is het wel de liefde waar het zijn vrouw om gaat? Niet toevallig vindt het onuitsprekelijke, het ongehoorde, plaats in een hotelkamer, zowel inAll Foursals inBabygirl;delocus anonimus,de gestoffeerde variant van de vrijplaats. Gouden ingeving van July: dat het niet van seks komt in die hotelkamer, maar van hele andere fysieke intimiteiten, het dansen voorop.
Maar goed. Kan dit hele verhaalwel door de feministische beugel? Ik hoor de akela 'woef, woef!' blaffen, de welpen gehurkt om haar heen, roepend met hun hoge stemmetjes: 'Akela, wij doen ons best!'
Die in verschillende krantenkolommen opgedoken behoefte om een internationaal succes van een Nederlandse maakster langs de feministische meetlat te leggen is vooral nogal onfeministisch. En hatelijk. Hoe seksistisch is het om het uiterlijk van een vrouw, een 'troela', te verbinden met domheid, oppervlakkigheid en onderdanigheid, vertolkster en bedenkster te verdenken van vuige verkooptechnieken (Marijke Schermer in deNRC).Hoe dogmatisch om een seksuele fantasie weg te zetten als 'een schadelijk cliché', voor te schrijven met welke conventies niet gespeeld maar gebroken moet worden (Lotte Houwink ten Cate inde Volkskrant).
Of iets ideologisch of moreel 'klopt' is de meest zielloze benadering van kunst, en staat gelijk aan een doodsklap.Babygirlis een fabuleuze film, gestileerd tot in de puntjes, met sprookjesachtige shots vanaf het morsige hoteltapijt en vanuit de decemberlucht, zicht biedend op het arcadische leven van eenStepford wife.Kidman beweegt zich door het decor als een onaards wezen, een fee op hakken. Des te aangrijpender is de gang van onaanraakbaarheid naar een dier dat niets liever wil dan zich laten temmen. De hele film beweegt zich op een subliminaal niveau en raakt je dan ook dáár, recht in jewomb.
Toen Nancy Friday begin jarenzeventig het manuscript van haar eerste roman inleverde bij haar uitgever, werd het afgewezen. Haar redacteur had moeite met de erotische fantasie van het vrouwelijk personage die een prominente plaats innam in het verhaal. Uit nieuwsgierigheid, en lichte wraakzucht, besloot ze onderzoek te gaan doen naar iets wat zich kennelijk in het geniep moest blijven afspelen. Fantasieën kunnen schaamtevol zijn of ongemakkelijk lijken, maar daarvoor zijn het nu eenmaal fantasieën. Die fantasieën bundelde ze inMy Secret Garden: Women's Sexual Fantasies,een schokkend boek destijds. Niet alleen bleken vrouwen lustvolle wezens, die net als mannen graag masturbeerden en dagdroomden over seks, ook bleken die fantasieën duisterder danladylikewerd geacht.
Dankzij Friday werd voor het eerst in gewonevrouwen-woorden verteld dat lust zich niet laat regisseren en dat de verbeelding van vrouwen nogal eens gewelddadig is. Verkrachting, incest, overweldiging, het vindt allemaal plaats in die 'geheime tuin', tot ongenoegen ook van feministen destijds.
'This woman is not a feminist',luidde de kop inMs.,het Amerikaanse feministische tijdschrift. Friday zou porno hebben geschreven, niet meer dan masturbatielectuur. Anders dan toen in zwang was, verklaarde Friday mannen niet tot aartsvijand. Ze was ook niet heel politiek geïnteresseerd, predikte niet een radicale ontmanteling van het maatschappelijke systeem. Waar het haar om ging was het innerlijke onderdrukkingsmechanisme van vrouwen zelf, dat hen zou belemmeren hun erotische fantasieën te exploreren.
MetBabygirlraakt regisseur en tekstschrijver Halina Reijn een snaar waar ze ook in haar eerste film,Instinct(2019), op uit was. In interviews vertelde ze destijds een vergelijkbaar verhaal als nu, namelijk dat ze altijd een grote gespletenheid ervoer als het om liefde en seks gaat. 'Ik heb een neiging om soms het verkeerde te willen, terwijl ik mezelf toch als een intelligent en weldenkend wezen zie', zei ze. 'Dat is een blinde vlek, die vaak te maken heeft met liefde.'
WaarInstincteen sombere, naargeestige toon had, durft Babygirl unverfroren sexy te zijn, grappig ook, zonder het schurende uit de weg te gaan. Reijn evolueert, triomfeert, en maakt hongerig naar wat nog gaat komen. Een van de schurendste scènes inBabygirlgaat over hoe juist vrouwen naar andere vrouwen kijken, en in feite gehoorzaamheid verlangen aan een strikte code. De jongere medewerkster geeft haar bazin te verstaan dat een topvrouw alleen een rolmodel kan als zij onkreukbaar is en voorgeschreven gedrag vertoont. Vrouwen hoeven niet altijd elkaars grootste fan te zijn, maar het zou schelen als ze er wat minder op gespitst zouden zijn elkaar voortdurend de maat te nemen.
Waarom zou deze film pas feministisch genoemd mogen worden als het vrouwelijk personage het lichaam zou hebben van een 'echte' vrouw? Bestaat zij nog, de echte vrouw? Moet er een weegschaal aan te pas komen om erachter te komen of een vrouw een echte vrouw is?
Is Nicole Kidman een echte vrouw? Bridget Jones? Halina Reijn?
Ben ik een echte vrouw?
... Foto's Man Up Films | Nicole Kidman als Romy in de film Babygirl van Halina Reijn