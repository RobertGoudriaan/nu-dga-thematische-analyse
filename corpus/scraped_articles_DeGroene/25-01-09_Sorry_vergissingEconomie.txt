Sorry, vergissing Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 januari 2025
Stel, je hebt een bedrijf en je verwacht ieder najaar financieel zwaar weer. Je blaast investeringen af, ontslaat mensen en stelt klanten teleur, allemaal om je schulden af te betalen in afwachting van de klap. En iedere keer valt het reuze mee, zodat je weer moet gaan werven en schade herstellen. Het eerste jaar is een foutje, het tweede jaar is dom, het derde jaar een patroon. In het vierde jaar vraagt je accountant waarom je maar doorgaat je bedrijf te beschadigen. Je schulden zijn al uitzonderlijk laag, waarom steeds weer bezuinigen in plaats van investeren?
Precies dat is de situatie van de Nederlandse rijksoverheid. Althans, volgens een initiatiefnota van NSC. Op Prinsjesdag wordt steevast een tekort verwacht dat achteraf, in hetFinancieel Jaarverslag van het Rijk,veel lager blijkt te zijn. Al negen jaar lang, de afgelopen vier jaar werd het tekort altijd meer dan twintig miljard euro overschat. Intussen is er dus veel onnodig bezuinigd. Wacht even, twintig miljard? Daar past de nu geplande zeventien miljard aan bezuinigingen gemakkelijk in. Die hoeven dus niet.
De zevenhonderd miljoen korting op primair onderwijs en mbo, één miljard op ontwikkelingshulp, nog eens één miljard op hoger onderwijs en wetenschap, tien procent weg bij ambassades, 690 miljoen bij het Gemeentefonds... We kunnen het allemaal met een zucht van opluchting vergeten. Sorry, vergissing.
Een initiatiefnota is een voorzet door Kamerleden, nog geen beslissing door het kabinet. De volgende stap is publiek debat waaronder inbreng van experts - hoogleraren macro-economie, het CPB: kloppen de cijfers? Enig vertrouwen dat het huiswerk goed gedaan is lijkt wel gerechtvaardigd: een van de indieners is Pieter Omtzigt. En dan is het aan Kamer en kabinet om er iets van te vinden en mee te doen. Ik ben dan heel benieuwd hoe VVD-minister Heinen gaat uitleggen dat hij zonder noodzaak een sloophamer op de samenleving los wil laten.
Hoe het ook loopt, dit is politieke dualiteit in optima forma. NSC in de regering stemt in met domme plannen uit geldnood, NSC in de Kamer legt uit dat dit onnodig is. Ongemakkelijk, en zo hoort het ook.
Maar even aannemend dat de nota solide is, hoe is dit mogelijk? Die zeventien miljard is een advies van de Studiegroep Begrotingsruimte, waarin slimme en ervaren mensen van zes ministeries, het Centraal Planbureau en De Nederlandsche Bank zitten. Het is moeilijk te geloven dat de steeds weer meevallende belastinginkomsten daar niemand opgevallen zijn.
Hoewel? De keerzijde van ervaring is de blinde vlek. De Studiegroep is een besloten gezelschap, grotendeels afkomstig uit de vrij uniforme groep economen die het CPB, DNB en het Ministerie van Financiën bevolken. Nederland mag zich gelukkig prijzen met zulke ervaren en toegewijde ambtenaren. Maar zou het misschien kunnen dat er tunnelvisie ontstaan is? Altijd vooruitkijken, daar is de Studiegroep ook voor, maar misschien te weinig terugkijken, en constateren dat het best meeviel en dat die bezuinigingsnoodzaak er misschien toch niet was? Zich blindstaren op mogelijke (maar niet feitelijke) schuldgroei en blinde vlekken voor wat er wel kon? En dat al negen jaar?
Laten we eerlijk zijn: het is niet ondenkbaar. Een organisatie vol kundige en slimme mensen met de beste bedoelingen moet er weleens door een buitenstaander op gewezen worden dat er dingen fout gaan die ze zelf niet doorhadden. Het toeslagendrama duurde veel langer dan negen jaar voordat het een publiek schandaal werd, en dat ging niet vanzelf. Dat zou tot nadenken moeten stemmen.
Speaking of which- het zou dan in beide gevallen om dezelfde buitenstaander gaan. In deze nota doet Pieter Omtzigt (met partijgenoot Folkert Idsinga) waar hij goed in is. De feiten op tafel, met conclusies, en dan duwen.
Het is waar NSC groot mee geworden is. Het onderhandelen met feitenvrije schreeuwers en klungelaars is ze slecht bevallen. Ook de kiezer vond het, zie de peilingen, geen succes. Wellicht heeft de partij hier een model (terug) gevonden waarmee ze uit het dal kan klimmen.
Die geplande zeventien miljard aan bezuinigingen hoeven dus niet
Reageren?Bezemer@groene.nl