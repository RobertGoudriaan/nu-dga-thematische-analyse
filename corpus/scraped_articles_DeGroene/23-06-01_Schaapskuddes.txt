Schaapskuddes

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 juni 2023
KUNST De Mesdags
Na het overlijden van haar enige kind, op haar 37ste, begon Sientje Mesdag-van Houten (1834-1909) met het schilderen in olieverf. Ze was al jong vertrouwd geraakt met beeldende kunst, ze was net als haar man Hendrik Willem geboren in een welgestelde familie, ze had teken- en schilderonderwijs gehad. Maar olieverf, dat was het echte werk.
Hendrik-Willem was op dat moment al een paar jaar fulltime kunstenaar dankzij haar: al volgde hij ook schilderlessen, hij was opgeleid om als bankier zijn vader te volgen. Hendrik Willem en Sientje trouwden in 1856, in 1863 werd hun zoon Klaas geboren. Dankzij een erfenis van vader Van Houten kon Hendrik Willem in 1866 zijn bankiersbezigheden stoppen, en na de plotselinge dood van hun zevenjarige zoontje begon ook Sientje dus met schilderen.
In 1903 schonken de Mesdags een indrukwekkende verzameling kunst aan de Staat der Nederlanden. Het werk van tijdgenoten is permanent te zien in het museum dat ze in 1887 naast hun Haagse woonhuis openden, en dat in 1903 bij de schenking hoorde (niet te verwarren met het museum rond hetPanoramadat de Mesdags in 1881 een paar honderd meter verderop neerzetten). Maar de schenking omvatte ook werk dat de Mesdags zelf hadden gemaakt, en daar is nu een tentoonstelling aan gewijd. Het gaat om schetsboekjes en werken die het paar níet verkocht, en die ze bewust bewaarden omdat ze deze goed bij hun collectie vonden passen.
Belangstellenden voor het museum moesten altijd eerst de twee ateliers bezoeken. Naast hun drukke sociale leven - Mesdag-van Houten zette zich actief in voor de erkenning van vrouwelijke kunstenaars - schilderden ze beiden dagelijks, en beiden kregen ook internationale erkenning. Mesdag-van Houten kreeg zelfs meerdere solotentoonstellingen aan het eind van haar leven. Mesdag beperkte zich qua onderwerp tot zee en strand, met prachtige grote grijze zeelandschappen met donkere wolken erboven als resultaat. Mesdag-van Houten schilderde portretten van familieleden, haar echtgenoot en hond Nero. Haar stillevens met appels die ze als vrouw zonder probleem - beschermd thuis - kon maken, zijn uitzonderlijk knap gemaakt, ongetwijfeld was ze geïnspireerd door Gustave CourbetsStilleven met appelsdat ze in hun bezit hadden en dat nog steeds te zien is. 'Er is weergaloos leven in dit stilleven', jubelde een criticus. Maar ze werkte ook graag in de open lucht, dankzij de vrijheid die koetsier en paarden haar gaven, in de gedigitaliseerde schetsboekjes komt van alles voorbij. Vooral de olieverfschilderijen van heidelandschappen met schaapskuddes vielen in de smaak.
Samen in de schijnwerpersis de toepasselijke titel van deze kleine tentoonstelling. Jammer dat er in de teksten op de museumwebsite nog steeds gesproken wordt over 'Mesdag' en 'Sientje' (in plaats van 'Mesdag-van Houten', zoals ze haar schilderijen signeerde) en dat 'Mesdag' op de meeste plekken de rol van kunstenaar en verzamelaar alleen krijgt toebedeeld. Die schijnwerper kan nog wel wat scherper worden bijgesteld.
Joke de Wolf