'Vrouw Leven Vrijheid' Idfa Shot the Voice of Freedom & My Stolen Planet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
InShot the Voice of FreedomenMy Stolen Planetsmeken de vrouwen van Afghanistan en Iran het buitenland om aandacht voor hun extreme onderdrukking. Met gevaar voor eigen leven.
'We zijn bang, mevrouw Entezar.Geloof me, we zijn bang voor harde voetstappen bij de voordeur, we zijn bang voor de buren, we zijn zelfs bang voor onze ramen.' In de openingsscène legt de moeder van twee jonge vrouwen die centraal staan inShot the Voice of Freedomuit dat het pure angst is die haar doet aarzelen toestemming te geven om bij haar thuis te filmen. Ze deelt de weerzin van haar opstandige dochters tegen de door de Taliban-regering heringevoerde regels waarin vrouwen minderwaardig zijn, uit het publieke leven worden geweerd en alle vormen van onderwijs aan meisjes zijn verboden: 'De Taliban zien vrouwen niet als mensen.' Ze is echter als de dood voor een inval van veiligheidsagenten op jacht naar het handjevol vrouwen dat hardnekkig tegen vrouwendiscriminatie blijft demonstreren.
Dochter Reshmin speelt een leidende rol bij de straatprotesten die telkens weer op een andere plek in Kabul opduiken, haar zus gaat meestal met haar mee. Thuis maken ze posters en pamfletten met teksten als 'Het sluiten van scholen is het monddood maken van vrouwen' en 'Taliban = geweld'. Regelmatig zitten ze samen te giechelen. Het is een joligheid die hun vertwijfeling extra voelbaar maakt. Ze weten dat ze gevaar lopen, dat rebelse vrouwen in gevangenissen worden gemarteld en verkracht en soms zelfs worden gedood door hun vaders en broers om de eer van de familie te redden. 'Wij strijden tegen onze angst, tegen vaders en broers en tegen de machthebbers.' Hun eigen vader wil dat ze ophouden met hun acties. Hij vreest de consequenties voor zijn dochters en de rest van het gezin: 'Die mensen zijn wreed.' Toch moeten en zullen ze iets doen. 'Als iedereen stil thuis blijft zitten, zullen ze denken dat iedereen hier gelukkig is.'
Het is een drijfveer die documentairemaakster Zainab Entezar met hen deelt. De dreiging trotserend om zelf te worden opgepakt volgde ze Reshmin en de vrouwen om haar heen van eind 2021 tot in de eerste maanden van 2022. Ze is erbij als Reshmin aan de telefoon zit om vrouwen op te trommelen, gaat mee naar demonstraties, slaat samen met de actievoersters op de vlucht voor een overmacht aan dienders in camouflagepakken met grote geweren, registreert de paniek als een nog jong nichtje na afloop onbereikbaar is en houdt contact als Reshmin uitwijkt naar een 'safe house'.
De beklemming die je gedurende de hele film ervaart, blijft je na het zien van de documentaire bij, net als de radeloosheid van vrouwen die weten dat ze praktisch alleen staan nu de wereld zich om andere zaken bekommert dan de benarde positie van vrouwen in Afghanistan. Hun demonstraties en hun medewerking aan Entezars documentaire zijn primair bedoeld om aandacht te krijgen in het buitenland, al blijft onduidelijk wat ze daarvan verwachten. Op een poster die ze meevoeren staan portretten van regeringsleiders die zich - militair - met Afghanistan bemoeiden, onder wie Mark Rutte. Hun monden zijn dichtgeplakt.
Na 9/11 maakte de toenmalige Amerikaanse president Bush in zijn toespraken nog goede sier met de Afghaanse vrouwen. Zijn soldaten waren in antwoord op de aanslagen op het wtc niet alleen Afghanistan binnengevallen om islamitische terroristen te bestrijden. Samen met hun bondgenoten, waaronder Nederland, zouden ze met de verdrijving van Al Qaeda en de Taliban ook zorgen voor een land waarin vrouwen willen wonen. In augustus 2021 vertrokken alle Amerikaanse militairen uit Afghanistan, in hun kielzog de soldaten van landen die hen hadden geholpen. De Taliban kwamen opnieuw aan de macht, een Taliban-nieuwe-stijl zou het zijn, met meer vrijheden voor vrouwen dan voorheen. 'Ze zeggen dat jullie beter zijn dan twintig jaar geleden, jullie zijn erger dan twintig jaar geleden', bijt Reshmin aan het begin van een demonstratie de gewapende mannen toe die klaarstaan om in te grijpen. Ze roept het met de moed der wanhoop voordat ze het samen met haar medestrijdsters wederom op een lopen zet.
Een andere Idfa-documentaireover sekseapartheid komt uit een buurland waar miljoenen Afghanen heen vluchtten (en waar velen terechtkwamen in een akelig bestaan als illegale vreemdeling). Menigeen had als belangrijk dan wel bijkomend motief dat meisjes in Iran wél naar school mogen.
Aan opleidingsmogelijkheden voor meisjes en vrouwen schort het niet in Iran. Meer dan de helft van de universiteitsstudenten is er inmiddels vrouw. Neemt niet weg dat vrouwen er sinds de machtsovername van ayatollah Khomeini in 1979 ook formeel tweederangsburgers zijn. Zo kunnen ze geen rechter worden, mogen ze zonder toestemming van hun vader of echtgenoot niet naar het buitenland, en - de in het Westen bekendste regel - zijn ze verplicht om buitenshuis een hoofddoek te dragen.
In haar documentaireMy Stolen Planetzoemt de uit Teheran afkomstige Farahnaz Sharifi in op het dubbelleven van Iraanse vrouwen die snakken naar een bestaan waarin ze zich in de publieke ruimte niet hoeven gedragen als preutse aanhangers van een islamitisch regime dat alle frivole vrolijkheid verbiedt en duizenden tegenstanders liet executeren.
Dat het allemaal heel zwaar is, ook voor haarzelf, zet ze onnodig kracht bij met de dramatische intonatie waarmee ze haar begeleidende teksten insprak.My Stolen Planetis eenautobiopic. In dagboekstijl overziet Sharifi haar leven, brengt ze de geschiedenis in beeld van vrouwen die in opstand kwamen tegen de hijab en toont ze aan de hand van oude en nieuwe filmpjes en video's hoe het er in Iran binnenshuis vaak aan toegaat als er iets te vieren valt: vrouwen met losse haren in sexy kleding die uitbundig dansen met of zonder mannelijke partners.
De Iraanse paradox van heimelijke vrijheid tussen de eigen huismuren en publieke repressie toont ze onder meer met impressies uit haar dagelijkse werkelijkheid, waaronder een dansfeestje dat wordt verstoord door veiligheidsagenten. Zoals in het beter gesitueerde deel van Teheran te doen gebruikelijk krijgen de mannen zwijggeld om een inval te voorkomen.
Naast door haarzelf geschoten videofragmenten verwerkte ze inMy Stolen Planetsuper-8filmpjes van haar onbekende Iraniërs uit de jaren zestig en zeventig, de tijd waarin Iran nog geen Islamitische Republiek was en gemengde partijtjes met zang en dans en alcohol heel gewoon waren. Ze verzamelt ze al jaren, oude filmrollen die ergens op straat terechtkwamen. Volgens haar zijn de makers ervan uit Iran weggevlucht of waren ze bang bewijsmateriaal in huis te hebben van hun on-islamitische levensstijl. Dat weggooien van mogelijk compromitterende films en foto's staat in haar optiek voor het uitwissen en vergeten van de eigen geschiedenis. Zichzelf ziet ze als bewaarder van het collectieve Iraanse geheugen waaruit blije herinneringen aan vrijere tijden dreigen te verdwijnen.
Haar aan alzheimer lijdende moeder - van wie ze ontroerende fragmenten laat zien - is voor Sharifi een aanjager om een en ander vast te leggen, te beginnen met haar geboorte op 8 maart 1979, de eerste Internationale Vrouwendag na de revolutie tegen de laatste sjah die uitmondde in een Islamitische Republiek. Filmbeelden van zichzelf als kersverse baby wisselt ze af met foto's van vrouwen die onder meer demonstreerden tegen de verplichte hijab. Nauwelijks een maand na Khomeini's terugkeer uit ballingschap zat hij al stevig in het zadel en verordonneerde hij conservatief-islamitische maatregelen, met de hoofddoek voor vrouwen als essentieel symbool. Meer dan honderdduizend vrouwen gingen de straat op om te protesteren. Sharifi vermoedt dat de meeste vrouwen die herkenbaar op die oude foto's staan, uitweken naar het buitenland.
'Ik ben nooit weggegaan',antwoordt Leyla, een wetenschapper met wie ze naar aanleiding van eerder werk bevriend raakte, op haar vraag wanneer zij uit Iran vertrok. Leyla deed als tiener zij aan zij met haar moeder mee met de grote vrouwendemonstratie van 1979 en vluchtte kort daarna samen met haar ouders naar Amerika. Ze bedoelt dat ze na al die jaren mentaal nog steeds in Iran is. Het is een voorland dat voor Sharifi dichterbij komt als zij filmt bij recentere demonstraties tegen het islamitische regime. Net als voor alle andere kritische cineasten in Iran is er ook voor haar voortdurend de dreiging van invallen in haar woning en gevangenisstraf.
Ten tijde van de grote protesten die in september 2022 uitbraken na de dood van het Koerdisch-Iraanse meisje Mahsa Jina Amini wordt Iran voor Sharifi een extra gevaarlijk land. De 22-jarige Amini overleed aan de gevolgen van mishandeling nadat ze werd gearresteerd vanwege haar te los gedragen hoofddoek. Onder de leuze 'Vrouw Leven Vrijheid' werd door het hele land geprotesteerd. Op met mobiele telefoons opgenomen filmpjes die destijdsviralgingen, zien we vrouwen hun hoofddoek verbranden en dansen in het openbaar.
Het regime reageerde met harde hand: honderden demonstranten werden doodgeschoten, duizenden raakten gewond, een veelvoud daarvan werd opgepakt. De revolutie die door deze en gene was uitgeroepen ging ondergronds en wederom waren er talloze Iraniërs die op zoek gingen naar een ander land. Sharifi: 'De herfst van 2022 werd een keerpunt in mijn leven en dat van vele anderen.'
Van Leyla kreeg ze een paar jaar eerder een videoboodschap voor haar verjaardag. 'Wat ik jou wens voor volgend jaar of het jaar daarna: dat we samen in een restaurant in Teheran zitten met op het menu geweldige drankjes: champagne, campari, whisky, wodka en heerlijke cocktails.'
Het is een wens die menig uitgeweken Iranier op hoogtijdagen uitspreekt.