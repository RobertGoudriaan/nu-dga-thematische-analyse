Niet bereikbaar voor commentaar De journalistiek en de zwijgende PVV

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
Wat moeten journalisten en hun lezers doen om gewetensvol en betekenisvol om te gaan met het zwarte gat van informatie dat de PVV is? Ook de leegte moet doorklinken in de verhalen.
Op de dag van de installatievan de nieuwe Tweede Kamer verscheen inTrouween ronduit ontroerend verslag van de eerste werkdag van nieuwe pvv-fractieleden. Ze vonden het maar onwennig dat ze opeens zoveel persaandacht kregen. De vragen vanTrouwwilde voormalig kermisexploitant Rachel van Meeteren daarom liever niet beantwoorden. 'Dat ze de nos eerder wel te woord stond, was volgens haar vooral omdat die de microfoon "onder haar neus duwde". Het enige dat de nummer drie op de kandidatenlijst verder wil zeggen, is dat de beëdiging vandaag toch "ook wel heel leuk" is.'
De meer ervaren pvv'ers zeggen helemaal niets tegen de pers. De verzamelde journalisten staan voor niets op de gang van de pvv-kantoren in het Kamergebouw. Eenmaal ingezworen, met een bos bloemen op de Kamerbankjes voor zich, lijkt de fractie toch weer een normaal onderdeel van het parlement, schrijft de verslaggever. 'Na een selfie met hun lijsttrekker Geert Wilders, is de dag compleet. Donderdag gaat de Tweede Kamer pas echt aan het werk.'
Hoe moet de vrije pers verslag doen van een autocratische partij, die nu de grootste is en de kabinetsformatie moet beginnen met een onderhandeling over de status van de grondwet, grondrechten en de rechtsstaat? Wat betekent de opdracht die wij nog kortgeleden van de koning kregen om 'niet normaal te maken wat niet normaal is'?
De vraag spookt, soms expliciet, soms impliciet, bij verschillende media over de redactievloer. Op sociale media liggen de kranten onder een vergrootglas: gingde Volkskrantte ver toen ze daar het summiere briefje dat Wilders naar de Kamervoorzitter had gestuurd waarin hij drie onrechtsstatelijke wetsvoorstellen introk, omschreven als een 'teken van goede wil'? Ging deNRCz'n boekje te buiten door de handeling van Wilders met het al te eufemistische 'geste' te omschrijven? Waarom noemde niemand het eigenlijk een 'tactische zet'?
Al snel wordt dat een discussie over journalistieke missie, journalistieke ethiek of zelfs democratische moraal. Of het wordt zelfs een beschuldiging van algehele lafheid: journalisten weigeren nog altijd het woordje 'racisme' of 'fascisme' te gebruiken. Daarbij zien we te vaak over het hoofd dat journalistiek, en zeker (politieke) verslaggeving, eengenreis.
Als argeloze nieuwsconsument sta je er weinig bij stil, maar het is zo'n beetje het meest ambachtelijke en gestandaardiseerde genre dat je kunt gebruiken om iets over de wereld te zeggen. Het mist alle ruimte voor overdenking die bijvoorbeeld wel in de genres van het essay of in geschiedschrijving aanwezig is. Anders dan in wetenschappelijke papers mag de journalist niet eerst haar termen definiëren voor dat ze ze gebruikt.
Wat een journalistiek artikel wél moet doen is een betrekkelijk enkelvoudigenieuwemededeling doen en die inbedden in wat de veronderstelde lezer al weet en kent.
En net als de natuur verafschuwt de journalistiek een vacuüm. Dat betekent dat je de kale feiten een beetje moet aankleden. Niet alleen met 'context', je moet de feiten ook voorzien van een spannende vraag of suggestie die wijst op de urgentie of relevantie van de berichtgeving. Beeldspraak, staande uitdrukkingen, analogie en antropomorfisering sluipen regelmatig achteloos in het taalgebruik van de journalist. Zo kunnen financieel journalisten opschrijven dat 'de markten schrikken', sportjournalistiek is dikwijls een en al metafoor, en we kijken ook niet op als de buitenlanddesk van de krant schrijft dat 'Hezbollah de kaarten tegen de borst houdt'.
Er is echter een puntwaarop het aankleden van de feiten omslaat in het opvullen van een leegte aan feiten. Dat journalisten Wilders' beweging gaan normaliseren is inderdaad een risico, maar daar gaat een stap aan vooraf. Namelijk argeloos, en stapje voor stapje, de indruk wekken dat we als journalisten beschikken over voldoende relevante informatie over de pvv. Dat doen we niet. En dat is een uiterst relevante mededeling.
Ja, de PVV is op de eerste plaats een beweging die vreemdelingenhaat en andere haat uitdraagt, maar in tweede instantie is de PVV vooral heel veelniet. Het is geen echte partij. Het heeft geen leden, geen algemene ledenvergadering, geen leider die van tijd tot tijd een expliciet mandaat krijgt. Geen plannen die al vertaald zijn naar beleid voor Nederland.
Journalistiek is, als het goed is, 'waarheid spreken'. Maar in de praktijk komt verslaggeving toch vooral neer op 'zeggen wat je ziet'. Daarom is het wellicht handig om de komende jaren terug te vallen op een andere definitie van 'waarheid spreken', eentje die ook werd ontwikkeld in een zwaar gepolariseerde democratie die van alle kanten bedreigd werd door tirannen, namelijk een definitie van Aristoteles. Waarheid spreken is: zeggen van wat is, dat het is. En ook (en dit is cruciaal) zeggen van wat niet is, dat het niet is.
Wat mij betreft is dit een prima definitie van journalistiek; we moeten dus niet alleen maar verslag doen van wat we zien, maar ook van wat we niet zien. Soms is iets wat afwezig is, maar eigenlijk aanwezig had moeten zijn, uitermate veelzeggend.
Wist u bijvoorbeeld dat toenmalig minister van Volksgezondheid Hugo de Jonge gedurende de hele coronapandemie nooit is aangeschoven bijNieuwsuur?Ik had het me niet gerealiseerd tot iemand het me vertelde. Niet dat ze het niet hebben geprobeerd, daar in Hilversum, maar de minister had gewoon geen zin om zich bij een van de weinige serieuze journalistieke avondprogramma's van de npo uitgebreid te verantwoorden.
Dat roept een journalistiek-ethische vraag op. HadNieuwsuurdit na verloop van tijd niet eens naar buiten moeten brengen: wij hebben de minister herhaaldelijk uitgenodigd voor een vraaggesprek maar hij wil niet? Redacties doen dat liever niet, want het staat zo rancuneus.
Toch gaat dat met een aanstaande premier Wilders steeds relevanter zijn om te vermelden: hij was niet bereikbaar voor commentaar. Hij ging niet inhoudelijk in op onze vragen. De fractiewoordvoerder buitenland van de PVV was niet bereid bij dit gesprek aan te schuiven. Zeg eens hardop: in alle andere politieke partijen heb ik bronnen die mij informeren, bij de PVV heb ik die niet, ik kan je er weinig over vertellen.
Dat is niet om Geert Wilders te pesten of om hem onder druk te zetten, maar omdat zijn weigering om de pers te woord te staan een wezenlijk onderdeel van zijn politieke handelen is.
Hiermee kun je overigens ook verklaren waarom journalisten massaal doken op het frame 'Milders', al dan niet vermomd als kritische vraag over de vermeende mildheid. Na jaren van een gebrek aan tekst over de PVV was er nu plotseling een nieuw stukje tekst. Een aanwezigheid die disproportioneel veel aandacht kreeg omdat de pers al jaren was uitgehongerd in een afwezigheid van informatie.
In zijn boekHet zijn net mensen,over zijn ervaring als nos-correspondent in het Midden-Oosten, wees Joris Luyendijk op een dikwijls onderbelicht aspect van autocratische regimes: het zijn regimes waar erg weinig informatie de ronde doet. Dictatoriaal Egypte heeft geen Centraal Bureau voor de Statistiek.
We denken al gauw dat dictators een vrije pers niet op prijs stellen omdat die 'onwelgevallige informatie' zou kunnen verspreiden. Het punt is echter dat in de praktijk van autocratische regimesalleinformatie bij voorbaat ongewenst is. Er is dus ook geen informatie over welke informatie 'onwelgevallig' is en welke niet. Dappere journalisten en burgers moeten de hele tijd inschattingen maken welke uiting, welk brokje tekst, door de beugel kan. Dat kan bovendien met terugwerkende kracht veranderen.
Daarbij moet je overigens niet uit het oog verliezen dat autocratische regimes zelf ook over heel weinig goede informatie beschikken. (Daarom besteden ze zoveel middelen aan inlichtingendiensten en geheime politieapparaten, die meestal veel slechter zijn in informatieverzameling dan een veel goedkopere vrije pers.) Zo kan er opeens blinde paniek uitbreken binnen de junta als er een net te grote mensenmassa verschijnt op een plein, zo kon Vladimir Poetin denken dat hij met slechts een 'speciale militaire operatie' Oekraïne binnen enkele dagen op de knieën kon krijgen. Autocratieën zijn levensgevaarlijk, maar ze zijn ook inefficiënt en stupide.
Laten we zeggen dat het complete gebrek aan informatie een wezenlijk verschil is tussen democratie en autocratie, en dat de PVV een autocratie is. Een autocratie die (nog) niet onderdeel is van de executieve macht van ons staatsbestel.
Doorredenerend heeft dit twee gevolgen voor de journalistiek. Eén: we mogen op geen enkel moment aannemen of suggereren dat Geert Wilders weet wat hij aan het doen is. Daar hebben we geen enkel bewijs voor. Sterker nog, we weten dat Wilders weinig tegenspraak duldt in zijn fractie, dus de kans dat belangrijke informatie (bijvoorbeeld over het arbeidsverleden van senator Gom van Strien) hem bereikt is vrij klein. En al zou belangrijke informatie hem bereiken, dan is nog niet gezegd dat hij het goed verwerkt, want het aantal adviseurs dat vrijuit mag spreken is nog kleiner.
Twee: journalisten moeten over een belangrijk taboe heen stappen. En dan bedoel ik niet het taboe op het vermengen van waardeoordelen en feitelijke verslaggeving. Onder Donald Trump staken gerenommeerde Amerikaanse media een reusachtige hoeveelheid energie in het constant benoemen wat er allemaal zo erg was aan de president, toch moest een progressieve journalist inThe New York Timesna zijn regeertermijn toegeven:
'But we did make the classic first mistake of concluding that our insights, analysis and morality would convince his supporters that they were tragically wrong. When that failed, we made the classic second mistake of assuming we hadn't made our first mistake loudly or clearly enough.'
Verontwaardigde morele oordelen, briesende en veroordelende koppen, zijn uiteindelijk ook opvulling. Ze stromen met veel geraas in de gapende leegte van het illiberale regime. Maar een woedende kop is tenminste nog één ding: het is vermakelijk, of soms zelfs verleidelijk om te lezen. Journalisten moeten echter durven saai te zijn, voorspelbaar en repetitief. Dat is het grootste taboe. Uiteindelijk moet de leegte doorklinken in onze eigen verhalen. Zo nu en dan doen media dit al, afgelopen december stuurde het anp zelfs nog een nieuwsbericht dewiresop met als kop: 'PVV zwijgt over hoe om te gaan met overheidsfinanciën'. We moeten het blijven volhouden. Tot vervelens toe.
Het alternatief isdat wij allemaal, journalisten en nieuwsconsumenten, kleine Kremlin-watchers worden. Tijdens het kerstdiner ging het aan tafel al over de nieuwe Kamervoorzitter Martin Bosma van de PVV die naar verluidt al heel lang ruzie heeft met Geert Wilders. Ik weet uit welke tussenzin in een column dat splintertje informatie kwam. Daar zit je dan, met elkaar te speculeren wat er in de hoofden van die mannen omgaat. Dat is niet hoe ik dacht dat ik me als burger zou verhouden tot de grootste partij van het land.
Vertel daarom resoluut aan het publiek en aan elkaar dat we het echt niet weten. Daarmee blijven we het dichtst bij onze oorspronkelijke maatschappelijke taak in een veranderend land. Namelijk de taak die observaties te delen die relevant zijn voor het functioneren, of spaak lopen, van onze democratie.
Robin Utrecht / ANP | Geert Wilders op weg naar Kamervoorzitter Vera Bergkamp na zijn winst van de Tweede-Kamerverkiezingen. Den Haag, november 2023