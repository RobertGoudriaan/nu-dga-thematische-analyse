Lange neus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
KUNST Oog in oog
In de klassieke oudheid stond de schilderkunst op hoog niveau en schilders werden zeer gewaardeerd, de roem van Zeuxis en Apelles heeft de millennia overleefd. Dat geldt niet voor hun werk, daar is niets van overgebleven. De tentoonstellingOog in oogin het Amsterdamse Allard Pierson is dan ook in sommige opzichten een onthutsende ervaring: hier zie je die beroemde kunst wél, zij het via een omweg.
Dit is een grondig, rijk gedocumenteerd en af en toe een tikje academisch overzicht van de cultuur van het Romeinse Egypte (zeg honderd voor tot driehonderd na Christus). De kern ervan wordt gevormd door 38 geschilderde portretten, die doorgaans Fajoemportretten worden genoemd, naar de regio waar de meeste zijn gevonden. Ze zijn bedoeld om op een mummie te worden vastgezet en daarmee begraven te worden. Er bestaan een kleine duizend van. Ze zijn geschilderd op paneel; de techniek ('encaustisch') is omslachtig maar duurzaam, en heeft bijna hetzelfde karakter als olieverf.
Deze Fajoemportretten hebben niets van die gestileerde vrome gezichten die op de oude sarcofagen zaten. Hier is niets stijfs aan, niets primitiefs, je zult zelden een levendiger personage in verf tegenover je zien. De kleuren zijn na tweeduizend jaar nog heel helder, de kleding is vlot, de aanwezigheid is volstrekt direct. Alles is realistisch. De dode keert zich naar je toe met een open blik. Het kan een dame zijn met wallen onder de ogen of een mooie lange neus, een bruinverbrande baardige jonge kerel, een fat met flaporen; bijna allemaal zijn het jonge mensen, vol leven, zoals ze waren, niets verbeterd of verdonkeremaand. Knap werk, omdat de portretten ná de dood moeten zijn gemaakt, door een schilder die de overledene niet zelf heeft gekend.
In sommige gevallen zijn hun namen bekend, soms ook van de kunstenaar, en de meeste daarvan zijn Grieks. De Romeinse heerschappij over Egypte volgde op de Ptolemeïsch-Griekse. Toen Romeinse veteranen zich in de regio vestigden was de bevolking van Fajoem gemengd Grieks-Egyptisch. De portretten staan dus voor een culturele synthese; waarschijnlijk zie je geboren Egyptenaren, die zich aan de Grieks-Romeinse cultuur hadden aangepast en Romeinse kleding en haarstijl droegen. Daaraan is ook af te lezen dat ze tot een welgesteld segment van de samenleving hoorden, hogere militairen, ambtenaren; niet iedereen kon zich mummificatie mét portret veroorloven.
Ook fascinerend is dat je hier een praktijk van schilderkunst ziet die ooit zeer breed moet zijn toegepast, maar daarna in grote delen van de bekende wereld in de vergetelheid raakte. De praktijk leefde voort in de ikonenschilderkunst, waarin vorm en onderwerp echter al snel verstarden. Toen vooruitstrevende kunstenaars duizend jaar later de beschaving van weleer wilden doen herleven, hadden volop poëzie, beeldhouwkunst en architectuur voorhanden, maar vrijwel geen schilderkunst, al had die dus wel bestaan.
Ten slotte kwam er nog een rare gedachte op, met permissie. De legende wil dat de evangelist Lucas een portret schilderde van Maria en de kleine Jezus. Als hij dat echt heeft gedaan, dan moet dat er precies zo uit hebben gezien.
Koen Kleijn