De sponsor van het Franse WK-team buit illegalen uit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 december 2022
Parijs -Voorafgaand aan iedere uitzending van een WK-voetbalwedstrijd ziet de Franse tv-kijker de sterspelers van het Franse voetbalteam ontspannen bij elkaar, omringd door tasjes van Uber Eats, hoofdsponsor van de Franse ploeg.
Jerôme Pimot, oprichter en woordvoerder van clap, een collectief van zelfstandige maaltijdbezorgers in Parijs, verdedigt de belangen van 85.000 maaltijdbezorgers en ergert zich wild aan de reclamespot, vertelt hij in een brasserie aan de Place de la République. 'Bij Uber Eats werken zeker dertigduizend illegalen die lijden onder slavernijpraktijken die niet onderdoen voor die van de arbeiders in Qatar.' Ze worden net als hun Franse collega's onderbetaald, maar moeten daarnaast een rekening huren van iemand die wél papieren heeft en betalen in ruil doorgaans een derde van hun salaris of meer. 'Uber liet, toen er tijdens de Franse zomervakantie minder vraag was naar bezorgmaaltijden en dus fietskoeriers, de papieren van de werknemers controleren. 2500 "fraudeurs" werden op staande voet ontslagen. Vervolgens stuurde het bedrijf vlak voor het WK een sms-bericht naar "oud-medewerkers die lange tijd niet hadden gewerkt" met het dringende verzoek terug te komen.'
Het kan allemaal omdat maaltijdbezorgers zzp'ers zijn, zegt Pimot (53), die zelf ooit werkte voor Deliveroo maar ontslagen werd toen hij in de pers kritiek uitte over de slechte arbeidsomstandigheden. 'Maaltijdbezorgers zijn geen zelfstandige ondernemers', stelt Pimot, die inmiddels een baan heeft als ambtenaar bij de gemeente Parijs. 'Ze horen in loondienst te zijn.' Hij maakt zich nóg kwaad als hij vertelt dat Emmanuel Macron in 2015 als minister van Economische Zaken verantwoordelijk was voor de toelating van Uber Eats tot de Franse markt.
'Macron houdt van Uber, symbool van het ultra-liberalisme: niemand in vaste dienst, geen sociale lasten, geen afdracht en daarmee een daling van de werkloosheidscijfers, want eenmaal zelfstandig kun je niet zomaar terugvallen op een werkloosheidsuitkering. De tienduizenden maaltijdbezorgers, illegaal of niet, hebben het aantal nieuwe ondernemingen doen exploderen en dat is voor Macron politiek interessant: Frankrijk ondernemersland! Daar komt nog bij dat Fransen dit werk niet willen doen, Uber Eats moet wel werken met illegalen. Het probleem is niet ontstaan door vluchtelingen zonder status die proberen te overleven, het probleem ligt bij de Fransen zelf die liever naar voetbal kijken dan dat ze zich voor de politiek interesseren.'