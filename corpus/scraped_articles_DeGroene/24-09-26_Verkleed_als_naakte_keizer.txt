Verkleed als naakte keizer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Wat te doen met Lucebert, de bejubelde dichter met het duistere oorlogsverleden? Kunnen we de twee met elkaar verzoenen, of moeten we kunst en kunstenaar juist scheiden? Jan Oegema stelt zichzelf én de lezer die vraag.
Soms is de waarheid net een dier dat,plots als genageld aan het wegdek, recht in de koplampen van een naderend onheil tuurt. Pas dan staat het lang genoeg stil om bekeken te worden, pas dan rijst de vraag: wat doet dat diertje hier eigenlijk? In sommige gevallen zijn wij het dier, in weer andere zijn we de autobestuurder. En, heel soms, zoals in het geval van Jan Oegema's meest recente boek, is iemand zowel dier als voertuig. Ik las het boek en zag hoe zijn wantrouwen frontaal op zijn felverlichte verlangen botst - en passant wordt de voorbij slenterende lezer meegesleurd.
InKeizersdrama: Lucebert opnieuwonderzoekt literatuurwetenschapper Oegema (1963) zichzelf aan de hand van een van de meest illustere en (inmiddels) problematische figuren uit de Nederlandse literatuur. Twee vragen staan centraal: hoe is deze naoorlogse dichter Lucebert omgegaan met zijn eigen oorlogsverleden én hoe is de Nederlandse lezer, waaronder Oegema, op zijn beurt met hem omgegaan? In bredere zin gaat het boek daarmee ook om de relatie tussen auteur en woord, over vergeving, over de vraag waar ons verlangen naar achting en idealisering vandaan komt - en hoe wij met dat laatste dienen om te gaan.
Bert Swaanswijk, oftewel Lucebert, 'keizer der Vijftigers', belichaamde bij leven de morele waarheid van een groot deel van lezend, naoorlogs Nederland. Vier maanden na zijn dood werd ter ere van Luceberts zeventigste verjaardag een evenement in Amsterdam georganiseerd. Jan Vrijman (1925-1997) sprak er de later nog vaak geciteerde woorden: 'Voor velen van mijn generatie begon de bevrijding eerst met het lezen van Lucebert' - en met dat sentiment werd zijn nalatenschap nog een kwart eeuw gedrapeerd, tot februari 2018, toen een nieuwe biografie over Lucebert van Wim Hazeu verscheen.
Opeens veranderde de nasmaak: Lucebert bleek vrijwillig zich voor de Arbeitseinsatz te hebben gemeld. Hazeu vond een slof antisemitische, pro-nazistische brieven van Lucebert aan zijn jeugdvriendin, Tiny Koppijn.
Allereerst was er verbazing, de verbazing die Oegema nog steeds nabij is: 'Ik zeg niet dat Bert Swaanswijk onschuldig is, wel dat je adolescenten hun vergissingen moet gunnen. Maar je mond houden over zo'n duistere periode en wel een halve eeuw als linkse principieel fulmineren tegen de hypocrisie van de machtigen der aarde... godsamme.'
De onthulling werkte als een spiegel voor zijn adorerende lezers - in dubbele zin. Allereerst maakte de onthulling opnieuw de vraag tussen auteur en tekst relevant. Was Luceberts tekst besmet met zijn misstap - of beter gezegd: met de poging zijn misstap te camoufleren?
En in tweede zin: wie kwam er met deze onthulling eigenlijk terecht te staan? Want zaten niet naast Lucebert zelf ook zijn lezers in het beklaagdenbankje, die door hun adoratie kennelijk waren verblind? Want er blijkt, met de kennis van nu, toch iets anders in het late werk van Lucebert te staan dan vaak werd geloofd. En daarbovenop: hadden we niet vanwege diezelfde oorlog en de omwentelingen van '68 juist een dergelijke hunkering naar autoriteit afgezworen - de autoriteit die ze Lucebert wél toekenden?
Wat die eerste rits vragen betreft - over de relatie tussen Bert Swaanswijk en het werk van Lucebert - zijn verschillende houdingen komen bovendrijven. Oegema bespreekt die van Arnon Grunberg, Ilja Leonard Pfeijffer en, uiteraard, die van Wim Hazeu zelf. Ondanks hun onderlinge verschillen ontwaart Oegema een gemene deler in de reacties van het drietal: 'Er klopt iets niet aan de literaire bubbel waarin ik leef, aan die veel te spontane scheiding tussen auteur en werk die ook de eerste weken de Lucebert-discussie domineert.' In die 'bubbel' wordt namelijk wel eens gesteld dat Luceberts werk niet door zijn persoonlijke fouten aan schoonheid heeft ingeboet - en dat de verontwaardiging in die zin overtrokken is.
Maar Oegema gaat daar niet in mee. Het is, verdedigt hij, te makkelijk om te stellen dat Luceberts werk onaangetast blijft door zijn handelen, zeker gezien het feit dat Lucebert structureel zijn persoonlijkheid deel liet uitmaken van zijn werk. De 'haperende scheiding tussen een artistiek en een reëel ik' dient onderzocht te worden. Doen wij dit niet, dan ontslaan wij onszelf niet alleen van een literatuurhistorische taak, we ontnemen onszelf dan ook de kans om te reflecteren op de relatie tussen tekst, stilte en de (al dan niet zelfbewuste) schrijver.
Oegema's daaropvolgende poging om Bert Swaanswijk en Lucebert en Luceberts werk met elkaar in verhouding te brengen, levert een aantal mogelijke interpretaties op, waarvan ik me nu tot twee contrasterende varianten beperk. In de eerste lezing beziet Lucebert zijn eigen zwijgen niet zo zeer als een leugen, maar als een offer. In deze lezing heeft Lucebert zijn morele misstap leren zien als een opstap naar (en zelfs als voorwaarde voor) zijn latere morele kompas. Een mens moet vallen om op te staan. Zo kreeg zijn werk een religieuze dimensie: hij zweeg over zijn zondeval om haar vruchten uit te kunnen delen zonder de noodzakelijke zondeval zelf te hoeven voorschrijven. Zo bekeken is het werk van Lucebert een voortzetting van Bert Swaanswijk.
Een andere lezing, die de voorkeur van Oegema lijkt te hebben, biedt een duisterder verhaal. Lucebert verlangde ernaar om ontmaskerd te worden. Sterker, vanaf begin jaren tachtig verleidde Lucebert zijn lezer om hem te beschimpen, hem te straffen en soms - zeker achteraf bezien - lijkt hij zijn zonde te bekennen. Hij noemt zichzelf een 'arrogant ondier', een 'blinde zelfportrettist', een 'martelaar van falen', een 'behanger van een slecht geheugen die de gaten bijplamuurt met leugens'. En hij dicht inDe nederlaag(1994):
in de eeuwigheid zou ik uittreden en deel zijn van doodseskaders die de bedevaart van bedelaars en hoopvolle filosofen verstoren en uiteenrijten zodat een ieder dwaalt in eeuwig onbehagen
'Ongelofelijk wat hij soms opschrijft, zo simpel, [zo] pijnlijk', stelt Oegema, bijvoorbeeld over de bovenstaande 'doodseskaders'. Het werk van de late Lucebert loopt over van de zelfwalging.
Maar zijn lezers zagen het niet: 'hij bidden en smeken, wij dwepen en in recensies halleluja roepen', stelt Oegema. En toch wordt het lijden van Lucebert nooit tot een heroïsch lijden, haast Oegema te zeggen. Het is een 'lelijk lijden', want op geen moment bood Lucebert wat ook Oegema achteraf van hem verlangt: 'klaarheid', 'transparantie'. Zo bezien is Lucebert een verdonkeremaning van Bert Swaanswijk, een mislukte bekentenis. Een als naakte keizer verklede man.
En zo komt Oegema aan bij die andere categorie vragen waar zijn boek om draait: vragen niet aangaande Luceberts relatie tot Bert Swaanswijk, maar vragen aangaande Oegema's eigen relatie met Lucebert, dat wil zeggen met zijn eigen verlangen naar 'een illusie'. Immers, waar loopt de grens tussen uitleg en excuus? Zijn de pogingen om Lucebert en Bert te begrijpen niet pogingen om de zonden van beiden te vergoelijken als een voorwaarde voor de schoonheid van zijn kunst? Oegema stelt het zelf nóg scherper: 'Blijf ook ik tegen beter weten in deze auteur benaderen als superieur superintellect?'
Twee decennia terug verscheen Oegema'sEen vreemd geluk: De publieke religie rond Auschwitz.In dat boek schreef Oegema over ons verlangen naar een 'plaatsvervangend lijden', over ons 'morbide verlangen naar ontzetting' en over de wijze waarop lijden een 'vreemd geluk' kan opleveren, ons het gevoel van 'een beetje heiligheid' kan bieden. Tegen de achtergrond van dat boek ontkom ik niet aan de volgende vraag: heeft de onthulling over Lucebert, de daaropvolgende desillusie, de wroeging en de verscheuring, de noodgedwongen herinterpretatie van Luceberts werk - heeft dit alles Lucebert in de ogen Oegema onttoverd of juist heiliger gemaakt? In Oegema's betoog schuilt, als ik het goed zie, het idee dat ook in de zonde een waarheid van weerloze waarde schuilt.
Indrukwekkend aan zijn boek is de wijze waarop Oegema zichzelf spiegelt in zijn omgang met Lucebert. Hij neemt geen genoegen met makkelijke antwoorden; met zijn wantrouwen schijnt hij in de ogen van zijn verlangen tot hij zelfs 'argwaan jegens [zijn] argwaan' ontwaart - want waar kwam zijn verlangen om Bert en Lucebert toch met elkaar te verzoenen eigenlijk vandaan?
En zo blijft het duizelen in Oegema's onderzoek naar verlangen - en dat hoort misschien ook bij een eerlijke, erudiete poging om verlangen te begrijpen: dat het verlangen onbevredigd is en dat blijft, dat het gewantrouwd wordt. Pas dan staat het lang genoeg stil om bekeken te worden: wat doet het hier eigenlijk? Oegema blijf tot het eind in zijn eigen koplamp kijken.