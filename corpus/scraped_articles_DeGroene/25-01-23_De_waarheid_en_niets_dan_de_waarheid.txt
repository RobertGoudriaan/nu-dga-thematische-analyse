'De waarheid en niets dan de waarheid'

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Mario Molegraaf schreef de biografieOpperhuidmensover zijn geliefde Hans Warren. Wordt zoiets niet al snel een hagiografie?
Op 16 april 1942 opendede 21-jarige Hans Warren een vers schrift en noteerde hij het volgende: 'In mijn natuurdagboek, dat ik nu twee en een half jaar bijhoud, schreef ik soms dingen op die ik liever voor ieder verborgen wil houden. Omdat ik een uitlaatklep moest hebben voor mijn spanningen; om te praten in eenzaamheid of verdriet. Nu ga ik een tweede, geheim dagboek beginnen.'
Naar het voorbeeld van literaire libertijnen als Julien Green en André Gide wilde hij 'zo eerlijk mogelijk' zijn innerlijke roerselen vastleggen. Hij zou dit tot zijn dood in 2001 blijven volhouden en nog bij leven beginnen zijn persoonlijke kroniek te publiceren, daartoe aangemoedigd door de toenmalige redacteur en latere uitgever Mai Spijkers; vanaf 1981 kwamen de 22 delen van hetGeheim dagboekéén voor één in de openbaarheid.
Het werd een literaire sensatie, vooral door Warrens onverschrokkenheid in het blootgeven van zijn erotische obsessies, emoties en onzekerheden: Boudewijn Büch rekende het 'tot de top (...) van de wereldliteratuur van het genre', Adriaan van Dis sprak van 'een groot kunstwerk' en er werden tienduizenden exemplaren verkocht. Terecht noemde Gerrit Komrij het naast 'een waagstuk' ook 'een unicum in de Nederlandse bekentenisliteratuur'; Warrens openhartigheid en verstrekkende registratiedrift waren ongekend, werden naderhand vrijwel alleen geëvenaard door Frida Vogels, J.J. Voskuil en, zoals mogelijk nog zal gaan blijken, Nicolien Mizee. Hij was een van de eerste moderne Nederlandstalige auteurs die door van volwassenwording tot de dood zijn dagen te boekstaven een heel leven leesbaar heeft gemaakt.
Uit zijn dagboekbladen kwam hij naar voren als een smachtende, dromerige jongeman. Warren groeide op in het Zeeuwse dorp Borssele als enig kind van een dijkopzichter en een onderwijzeres. De huiselijke kilte dreef hem naar buiten; geïnspireerd door de Verkade-albums van Jac. P. Thijsse wilde Warren oorspronkelijk natuurschrijver worden. Nadat zijn eerste boekje over het landschap van Zeeland werd afgewezen door een uitgever, stortte hij zich maar op de gedichten die hij even daarvoor was gaan schrijven. De Tweede Wereldoorlog, die uitbrak toen Warren net eindexamen had gedaan, was voor hem slechts een kleine ramp; de bezetting verhinderde weliswaar dat hij in de Randstad kon gaan wonen of studeren, maar omdat zijn ouders Duitsgezind waren en ruimte en middelen te over hadden, was die periode voor hem als 'een jarenlang "tussenjaar"' - zelf vergeleek Warren zijn leven in de jaren veertig met een 'eeuwige vacantie'. Hij had alle tijd om te lezen, te mijmeren en te schrijven, kon daarom na de bevrijding direct debuteren met een dichtbundel, waarop er in rap tempo nog een paar volgden.
In weerwil van zijn gedrevenheid bleef hij jarenlang in de literaire marge hangen; zijn poëzie was naar eigen zeggen 'te romantisch en te ouderwets' voor de destijds toonaangevende Vijftigers, een eerste roman werd door uitgever Geert van Oorschot afgewezen omdat het geheel 'slecht en conventioneel geschreven' zou zijn en bleef ongepubliceerd. Om in zijn eigen levensonderhoud te kunnen voorzien nam Warren een baantje bij de plaatselijke gemeente, dat hij aanhield totdat de kans zich aandiende om alsnog literator te worden: in 1951 werd hij gevraagd om voor deProvinciale Zeeuwse Courantwekelijks een boekbespreking te schrijven, wat hij naast zijn geheime dagboeken tot op het allerlaatst zou blijven doen.
Door het openlijk bezingen van homoseksuele verlangens in bundels met titels alsSperma en tranen(1976) zou Warren uiteindelijk een queer cultfiguur worden, maar aanvankelijk drukte het taboe te zwaar op hem om zich zomaar van de norm te kunnen afwenden. Hij trouwde na veel getwijfel en getob een tien jaar jongere Engelse lerares Frans, met wie hij drie kinderen kreeg, en streek als schrijver en huisvader neer in Parijs. Daar raakte hij alleen verwikkeld in een indrukwekkend aantal affaires, hoofdzakelijk met Algerijnse mannen, waarvan hij in dichtvorm verslag deed metLeeuw lente(1954) enSaïd(1957). Terug in Zeeland openbaarde de verhouding die zijn 'redding' had moeten zijn zich definitief als een verstandshuwelijk dat in de loop van twee decennia pijnlijk langzaam zou afbrokkelen. Bijgestaan door ruimschoots jongere schrijversvrienden als Mensje van Keulen en Komrij kwam Warren als vijftigplusser volledig uit de kast en gooide hij het roer om: er werd een scheiding aangevraagd, het vrijstaande huis in Kloetinge vulde zich met Afrikaanse kunst en hij wijdde zich weer volledig aan de literatuur.
Niet lang daarna werd hij gecontacteerd door Mario Molegraaf (1960), een scholier van zeventien en bewonderaar van Warrens poëzie. Na hun eerste kennismaking ging het al snel verder dan keuvelen over literatuur alleen; de jongen trok bij de schrijver in en bleef 23 jaar diens levensgezel. Nu, met de publicatie vanOpperhuidmens,is hij ook zijn biograaf geworden. Een opmerkelijk besluit, want kan een geliefde wel een volledig, onpartijdig beeld van iemand geven? Verwordt zoiets niet al gauw tot een hagiografie?
Molegraaf meent van niet. 'Ik garandeer de waarheid en niets dan de waarheid te spreken', verkondigt hij in het voorwoord. Daarmee gaat hij echter voorbij aan het verschil tussen de feiten en het perspectief dat daarop geboden wordt; Molegraaf probeert dan wel niets te verhullen of verdraaien, maar van de volgens hem 'vereiste neutraliteit' is in deze biografie alsnog amper sprake. De biograaf heeft zichzelf namelijk volledig zijn maaksel ingeschreven. Regelmatig onderbreekt hij het levensverhaal van Warren om persoonlijke herinneringen te delen of meningen te verkondigen over alles, van de zangkunsten van Kathleen Ferrier tot het culturele klimaat van weleer, waardoor het soms voelt alsof je per ongeluk in Molegraafs memoires bent beland.
Tot het literaire werk verhoudt hij zich evenmin als een afstandelijke beschouwer en veeleer als een fan: Molegraaf heeft het over 'sprankelende poëzie' en gedichten die hem 'betoverden', geeft sceptische critici ervan langs en probeert postuum voor de schrijver in de bres te springen. 'Het is een smet op zeg de P.C. Hooftprijs dat op de lijst Hans Warrens naam ontbreekt', stelt hij zonder ironie, waarna verschillende auteurs die de prijs wél kregen het moeten ontgelden.
Op vergelijkbaar onaangename wijze worden er rekeningen vereffend met oude vrienden en familieleden, waarbij Molegraaf regelmatig meer dan vilein uit de hoek komt; de zogenaamde onthullingen over Warrens kinderen en allerhande testamentaire strubbelingen zijn niet alleen zeldzaam smakeloos, maar voor buitenstaanders ook nog eens volstrekt oninteressant.
Dit boek wekt wel vaker de indruk niet in de eerste plaats voor anderen geschreven te zijn. De biograaf heeft zich met merkbaar plezier in Warrens leven voor hun ontmoeting verdiept en brengt met veel toewijding diens familiegeschiedenis in kaart, zich daarbij regelmatig in het overvloedige archiefmateriaal verliezend - vrijwel iedere leerkracht of krantenredacteur krijgt een eigen stamboom, van iedere traceerbare voorouder wordt het uiterlijk en de loopbaan beschreven. Vanaf het moment dat Molegraaf zelf ten tonele verschijnt wordt het verhaal beduidend minder gedetailleerd, impressionistisch zelfs; wanneer de biograaf zich op bekend terrein begeeft, volgt hij vrolijk zijn eigen invallen, wat het verteltempo ten goede komt, al zullen de zeer losse chronologie en structuur voor een nieuwkomer in het literaire en persoonlijke universum van Warren in de eerste plaats redelijk desoriënterend zijn.
Aangestoken door de vertrouwelijkheid van hetGeheim dagboek,waar hij in deze biografie doorlopend gul en doeltreffend uit citeert, doet Molegraaf kond van langdurige worstelingen met zijn eigen seksualiteit en de blijvende invloed van zijn grote liefde op de rest van zijn leven, waar de lezer ook allemaal deelgenoot van wordt gemaakt; zo huwde hij na de dood van Warren een medeliefhebster van diens oeuvre en woont hij nu samen met een achternicht van de schrijver. Zijn belangrijkste bekentenissen betreffen evenwel de literatuur: Molegraaf biecht op dat het duo weleens gesjoemeld heeft met hun vertalingen uit het Nieuwgrieks, waarvan deVerzamelde gedichtenvan Konstantínos Kaváfis (1863-1933) lang het pièce de résistance vormden, en dat hijzelf stilzwijgend een groot deel van Warrens recensies schreef, uiteindelijk zelfs allemaal. (Geen wonder dat Joost Zwagerman ooit vol ontzag opmerkte dat de kritieken van de bejaarde Warren niet 'vermoeid' klonken: er zat in werkelijkheid een twintiger achter de toetsen.) Al werd dit boek 'uit liefde' geschreven, er staat genoeg in dat de reputatie van de schrijver niet direct ten goede zal komen.
Toch benadrukt Molegraaf dat zijn biografie wat hem betreft 'geen afrekening' is, maar een 'een afscheid'. Van enige afstand oogt het eerder als een poging om het voorbijgegane in weerwil van alles vast te houden; de weduwnaar heeft zich nu het hele leven van zijn ontvallen geliefde eigen gemaakt, ook het deel dat hij door de grillen van het toeval en de tijd heeft moeten missen, en het op zijn hoogstpersoonlijke manier kunnen vormgeven en navertellen. Deze rituele onthechting heeft daarmee onder de streep een versmelting tot gevolg; door hun levensverhalen in dit boek met elkaar te verweven zijn de twee geliefden voorgoed verenigd - zoals zij dat eerder al waren op de titelpagina's van hun gezamenlijke vertalingen en nu, opnieuw en onontkoombaar, op het omslag van de zware sluitsteen dieOpperhuidmensheet.
Chris van der Heijden / Literatuur Museum | Hans Warren, ooit een dromerige jongen