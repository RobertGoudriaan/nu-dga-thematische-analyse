Plaatsje geven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
TELEVISIE Scootmobiel
Riet van negentig kan al jaren niet meer fietsen en nauwelijks nog lopen. 'Hoe is dat om niet te kunnen lopen?' vraagt Frans Bromet. 'Wat dacht je zelf?' roep ik bij zulke vragen, maar aangesprokenen doen dat nooit. Hoewel? 'Erg, heel erg', zegt Riet. 'Maar wat heeft dit eigenlijk te maken met mijn scootmobiel? Daar komt u toch voor? U vraagt me het hemd van het lijf. Had ik helemaal niet op gerekend. Doe je dat bij iedereen?' 'Ja.' 'O.' Wij weten dat hij dat al decennia bij 'iedereen' doet. Met vaak prachtig resultaat. Verder werkt Riet trouwens assertief maar vrolijk mee.
Ik stel me voor dat in Bromets fraaie Waterland, met weggetjes, sloten, riet, weiden, bruggetjes, knotwilgen en kerktorentjes een langgerekt peloton van scootmobielen voorbijkwam en hij dacht: net geen Fellini, maar wie, wat, waarom, hoe? Mevrouw Riet doet namelijk mee aan toertochten van rond twintig kilometer. Thuiszorg organiseert die, om mensen die moeilijk bewegen en vaak alleen thuis zitten een dagje afleiding, buitenlucht, natuurschoon en, zeker zo belangrijk, sociaal contact te bezorgen. Onderweg wordt aangelegd voor koffie met wat erbij. Vrijwilligers met hesjes fietsen mee en als dezulken niet het zout der aarde zijn, weet ik het niet meer.
Natuurlijk gaat het Bromet om levensverhalen, deze keer toegespitst op de periode na verlies van mobiliteit. Bij de aanblik van het voertuig in kwestie denkt menigeen er niet dood op aangetroffen te willen worden. Een deel van zijn respondenten heeft de overstap dan ook laat en met moeite gemaakt. Maar de beloning is gedeeltelijk herwonnen vrijheid. Je ziet die vervoersmiddelen vaker in volks-dan in welstandswijken waar ze duurdere oplossingen hebben. En waar de hang naar zo'n groepsuitje kleiner is. Maar in deze docu/reportage worden ook solisten bevraagd, van wie twee vrouwen duidelijk bovenmodaal. Zij hadden de grootste weerzin, maar lijken ook het gelukkigst met hun overwinning op zichzelf. Als er een les in de productie zit lijkt die me: ga je schaamte voorbij.
Ik profiteer van Bromets schaamteloosheid, die soms ongemak maar ook veel fraais oplevert. De scootmobiel is misschien een wat smalle basis voor iets groots, maar dat juist 'kleine kwetsbare mensen' parels opleveren leert je de hoogmoed wel af. Op het fijne terras aan het water spreekt hij Truus, 73. Ze eet een gebakje gevuld met advocaat en slagroom. En ja, ze is altijd vrolijk. Zit nou eenmaal in haar aard. Maar heeft ze geen verdrietige dingen meegemaakt? 'Wat dacht je zelf?' houd ik in. 'Héél veel', zegt ze. 'Maar verwerken, plaatsje geven, laten rusten. Zo nu en dan doe je het deurtje open, dan mag je verdrietig zijn. En dan doe je het weer heel gauw dicht.' 'Wat voor verdrietige dingen?' 'Jongen toch.' Ze aarzelt. Zegt 'nee'. Vertelt dan toch iets vreselijks. Het raakt diep en opeens is dat 'plaatsje geven' geen obligaat psycho-jargon meer.
Walter van der Kooi
Frans Bromet,Scootmobiel,NTR, zondag 24 maart, NPO 2, 20.15 uur
& Bromet | Scootmobiel door Frans Bromet