Zingen om niet gek te worden Muziek Anti-Trump-band de Dropkick Murphys

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 oktober 2024
Ook met muziek wordt de Amerikaanse presidentsstrijd gevoerd. Terwijl Taylor Swift kandidaat Kamala Harris promoot bij deswifties, spreken de Dropkick Murphys de arbeiders aan. 'Je kunt als vakbondslid niet op Trump stemmen.'
We're the first ones to starve, we're the first ones to die The first ones in line for that pie-in-the-sky And we're always the last when the cream is shared out For the worker is working when the fat cat's about
In The Worker bezingtde Iers-Amerikaanse punk-folkband de Dropkick Murphys het lot van de arbeider. Onderbetaald werkt hij in fabrieken of op scheepswerven totdat de moderne tijd hem inhaalt. Zijn vakmanschap is niet meer nodig en automatisering berooft hem van zijn trots. Maar als er oorlog dreigt, dan wordt hij met een geweer naar voren geduwd om te sterven voor zijn land.
Na dit nummer komt zanger en bassist Ken Casey tijdens een optreden in Pennsylvania met de microfoon naar voren. Driftig zwaaiend met zijn armen spreekt hij het Amerikaanse publiek toe. 'Als je lid bent van een vakbond of onderdeel bent van de arbeidsklasse, dan moet je nu naar ons luisteren', begint hij. 'Want als je de woorden gelooft van de oplichters, ben je onderdeel van het probleem. Dan doe je mee aan de zwendel van miljardairs die helemaal niet om jou of je familie geven. Zij zijn alleen geïnteresseerd in belastingkortingen en het bedrag op hun rekening. Wij zijn de arbeidersklasse en we hebben niets te verwachten van die lui die nog steeds de uitslag van de verkiezingen ontkennen.'
De Dropkick Murphys spelenCeltic punk.The Dubliners on steroïds.Gitaar, bas en drums gaan samen met accordeon, viool, doedelzak, mandoline entinwistle,het dunne metalen fluitje. Ze spelen bij depicket linesvan vakbonden en in stadions voor tienduizenden fans.
Ze zijn links en steken dat niet onder stoelen of banken.
Barack Obama zet alles op allesom zwarte mannen voor Kamala Harris te winnen, Alexandria Ocasio-Cortez komt met honderden Spaanstalige vrijwilligers naarswing statesom de Latino-gemeenschap naar de stembus te krijgen en met de Dropkick Murphys probeert de Democratische Partij de verbintenis met de witte arbeiders te herstellen. Dat is hard nodig, want vooral jonge, witte mannen neigen in grote meerderheid naar Donald Trump.
Vlak voordat de 116 afgevaardigden uit Massachusetts deze zomer tijdens de Nationale Democratische Conventie hun stem op Kamala Harris uitbrengen, schaltI'm Shipping Up to Bostonvan de Murphys door de zaal. Het lied over een éénbenige zeeman die naar Boston zeilt om zijn houten been te gaan halen, is volgens de voorzitter van de Democraten in Massachusetts, Stephen Kerrigan, een goede introductie van zijn afgevaardigden. 'Want wij weten wat het is om geschiedenis te maken. De eerste Thanksgiving in Plymouth, de eerste openbare school, de eerste publieke bibliotheek - waar we geen boek verbieden - gezondheidszorg voor iedereen en de eerste schoten bij de Amerikaanse opstand. En we zijn trots om nu opnieuw geschiedenis te schrijven', geeft hij als toelichting De bandleden zijn voor het merendeel opgegroeid in Boston en omgeving. Ken Casey, de zanger en ideoloog van de band, verloor zijn vader toen hij zeven was. Zijn moeder verdiende het gezinsinkomen als kapster aan huis en de kleine Ken scharrelde in de huiskamer tussen de vrouwen die onder de droogkappen zaten. Als highschool-drop-out werkte hij drie jaar in allerlei slechtbetaalde baantjes. 'Toch is het een stap die ik ook mijn vijftienjarige zoon aanraad', zegt hij tegen de muzieksite Spin. 'Je beseft dan dat het oppakken van een studie een stuk aangenamer is.' Toch maakte hij uiteindelijk zijn opleiding aan University of Massachusetts niet af, nadat hij met een vriend de weddenschap had afgesloten dat hij een band zou beginnen. 'Terwijl ik nog nooit een instrument had bespeeld.' De ideale voorbereiding voor een punkband.
De Murphys koesteren hun Ierse roots.De grote katholieke Ierse emigratie naar Noord-Amerika kwam op gang na de aardappelhongersnood die Ierland van 1845 tot 1849 teisterde. Miljoenen mensen stapten op boten waar de leefomstandigheden zo slecht waren dat slechts twee derde levend aankwam. De immigranten trokken naar grote steden als New York, Philadelphia en Boston waar ze al snel met ernstige antikatholieke discriminatie te maken kregen. Met als langetermijngevolg dat in die steden nog steeds grote Amerikaans-Ierse gemeenschappen te onderscheiden zijn die traditioneel op de Democraten stemmen.
'Mijn opa hield van Frank Sinatra', herinnert Casey zich, 'mijn moeder was hip en luisterde vooral naar reggae.' Ierse muziek kreeg hij meer mee van de gemeenschap. 'De ouders van mijn beste vrienden waren zelf nog van de boot gekomen.' In zijn vroege jeugd was hij fan van punkgroepen als The Ramones en The Clash. De verbinding met folk kwam toen hij op zestienjarige leeftijd naar The Pogues ging, de Iers-Engelse band die voor het eerst folk en punk combineerde. 'Zij maakten de muziek van mijn voorouders weer cool', zegt Casey.
In april 2023 spreekt presidentJoe Biden 27.000 mensen toe op het grote plein van Ballina, het stadje van zijn voorouders in WestIerland. Terwijl hij naar het podium loopt, klinkt de intro vanI'm Shipping Up to Bostondoor de luidsprekers. Hij heeft het over de gedeelde Amerikaans-Ierse waarden. 'We zijn verbonden door onze geschiedenis, onze erfenis, onze zorgen, onze toekomst, onze vriendschap, onze vreugde.'
De verbintenis met zijn intromuziek wordt echter niet door alle Ieren gedeeld. 'De Dropkick Murphys exploiteren de Ierse cultuur ten eigen bate', schrijft de site Irish Studies. 'Met namaak Iers accent en hun alcoholisme maken ze een karikatuur van de Ierse arbeider. Ze zijn populair bij Amerikanen door hun optredens bij de Boston Pride en de dronkenmansfeesten op St. Patrick's Day. Maar het resultaat is dat het voor etnische Ierse bands moeilijk is om internationaal door te breken, omdat ze niet voldoen aan het rebelse punkbeeld dat de Dropkick Murphys hebben neergezet.'
Met dat 'rebelse punkbeeld' is Ken Casey - die overigens zelf sinds zijn 21ste niet meer drinkt - het ongetwijfeld eens. Hij kan ook wijzen op een uitverkocht concert deze zomer in Dublin waaraan ook meerdere 'etnisch Ierse' muzikanten deelnamen. En hij zal aangeven dat zeAmerikaanseIeren zijn met ook Amerikaanseroots.
Over een van die wortels maakte de band twee jaar geleden de akoestische elpeeThis Machine Still Kills Fascists,vernoemd naar de tekst die de Amerikaanse folklegende Woodie Guthrie op zijn gitaar had staan. Dochter Nora van Guthrie herkende de rebelsheid van haar vader in Casey en nodigde hem uit om in zijn archief te gaan grasduinen naar teksten die nog niet op muziek waren gezet.
Tijdens de Grote Depressie in de jaren dertig van de vorige eeuw trok Guthrie naar Californië en over de armoede die hij tegenkwam schreef hij verschillende protestsongs. Ook de Dust Bowl, een periode van stofstormen die werden veroorzaakt door extreme droogte en decennialange intensieve landbouw, vormde een inspiratiebron.
'Met witte handschoenen ging ik door de papieren', vertelt Casey aan het Ierse muziekbladHotpress,'en het viel me meteen op hoe actueel ze nog zijn.' Of het nu gaat om alcohol en drugsverslaving, de oprukkende woestijnen, de grote bosbranden, de hitte, de overstromingen of de almacht van het grootkapitaal, de teksten passen naadloos in de nieuwe muziek. 'De teksten zijn zo levendig', zegt Casey, 'ook omdat Guthrie zelf ooggetuige was van de gebeurtenissen die hij beschrijft.' Het zijn liedjes die volgens hem juist nu gezongen moeten worden, want een Guthriesong vertelt je wat er fout gaat in de wereld en wat je daaraan kunt doen. 'Want als we nu onze ogen niet opendoen, is het te laat.'
Taylor Swift, Bruce Springsteenen talloze andere muzikanten zetten zich in voor Kamala Harris, maar Ken Casey en de Dropkick Murphys richten zich als enige op de arbeidersklasse.
Bij een optreden op de grote kermis in Allentown, Pennsylvania, sprak Casey voor het concert fans aan die achter 'de grootste oplichter in de wereldgeschiedenis' aanliepen. 'Natuurlijk hoeft niet iedere fan het met ons eens te zijn', zegt hij, 'maar hoe kun je als arbeider op iemand stemmen die de macht van vakbonden wil aanpakken?' Voormalige vrienden van Casey stemmen nu op Trump, vertelt hij aan deSocialist Worker. De politiek ruïneert zelfs familieverbanden 'omdat één man voortdurend olie op het vuur gooit'.
Natuurlijk zullen ze een overtuigde Trumpaanhanger met hun muziek en speeches niet overtuigen, erkent hij. 'Maar misschien bereiken we wel een jongere wiens vader extreemrechts is.' En mocht dat niet zo zijn? 'Dan zingen we om zelf niet gek te worden.'
De Dropkick Murphys spelen op 29 januari 2025 in de Ziggo Dome in Amsterdam
Ben Stas / Noise Floor | Ken Casey van de Dropkick Murphys tijdens een optreden in House of Blues, Boston, maart