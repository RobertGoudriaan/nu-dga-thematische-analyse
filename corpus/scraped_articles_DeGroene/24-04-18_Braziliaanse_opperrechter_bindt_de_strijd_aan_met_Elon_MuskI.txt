Braziliaanse opperrechter bindt de strijd aan met Elon Musk In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 april 2024
Rio de Janeiro -'Hij is een brute dictator', twitterde X-baas Elon Musk over de Braziliaanse opperrechter Alexandre de Moraes. Een wat opgewonden typering voor een gerespecteerd lid van het Braziliaanse Hooggerechtshof, een man die afgelopen jaren keer op keer de rechtsstaat redde. Onlangs ontdekte Moraes vergevorderde plannen voor een heuse bananencoup. Met tanks en generaals die de extreemrechtse ex-president Bolsonaro tot dictator zouden kronen. De rechter zelf was een van de genomineerden om te worden verhangen op het centrale plein van de hoofdstad.
Ook beschermde Moraes de democratie tegen de hordes van Bolsonaro door tech-miljardairs als Musk te bevelen bepaalde accounts van hun mediaplatforms te halen. Zo is het in Brazilië strafbaar om aan te zetten tot 'antidemocratische acties' als het bestormen van het parlement en het Hooggerechtshof. Juist door op cruciale momenten de sociale media in te tomen, voorkwam Moraes een paar keer het ergste.
'Waarom pleeg je zoveel censuur in Brazilië?' kapittelde Musk de Braziliaanse rechter. De 'tiran in toga' zou een 'verrader van de grondwet en het Braziliaanse volk' zijn. Musk dreigde alle door Moraes verboden accounts weer online te zetten.
Hiermee promoveerde Moraes in één klap van de nationale naar de internationale competitie. De rechter ging de titanenstrijd aan en nam Musk onmiddellijk op in zijn lopende onderzoek naar de 'digitale doodseskaders'. Dat is de groep rond Bolsonaro die op sociale media gecoördineerde haat- en nepnieuwscampagnes voeren.
Voor Bolsonaro en zijn aanhangers is Musk de nieuwe 'ridder van de vrijheid'. Ze houden steundemonstraties en geloven echt dat de multimiljardair de kantoren van X in Brazilië zal sluiten 'omdat principes ons meer waard zijn dan winst'.
De rest van het land sluit de rijen achter hun 'Kojak', de kale en onkreukbare magistraat van de democratie. Ook de regering-Lula staat pal achter hem. Zelfs rechts is woedend: 'Een ontoelaatbare inbreuk op onze soevereiniteit door een buitenlandse mediamiljardair!'
Op internet blijft het intussen onrustig. 'Moraes geeft Musk een etmaal om het sleuteltje van zijn SpaceX-raket in te leveren, en verbiedt hem de aarde te verlaten.' Het bericht circuleert doodernstig op de Bolsonaro-media. Maar is nu ook de mainstream zijn humor kwijt? FAKE NIEUWS staat er met grote letters in de centrum-rechtse krantO Globo.