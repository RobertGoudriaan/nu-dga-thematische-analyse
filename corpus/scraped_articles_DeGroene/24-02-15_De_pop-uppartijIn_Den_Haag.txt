De pop-uppartij In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
De traditionele politieke partij is in crisis. Wat ervoor in de plaats komt is ongewis.
Bij de winkelstraat in onze buurt zie je ze opeens verschijnen, om na verloop van tijd weer onopgemerkt te verdwijnen: de pop-upstore. Vaak bieden ze niche producten, die je elders niet kunt krijgen. Of ze zijn simpelweg een stuk goedkoper dan de gevestigde ketens. Naar analogie kunnen we spreken van de pop-uppartij. We zijn het al bijna normaal gaan vinden. Was vroeger de oprichting van een electoraal succesvolle partij een historisch evenement, tegenwoordig lijkt het een gegeven dat partijen komen en gaan. Deze verkiezingen braken met NSC en BBB twee nieuwe partijen door, twee andere (Bij1 en bvnl) verdwenen vrij geruisloos van het toneel. Twee partijen (GroenLinks en PvdA) fuseerden. Nooit eerder traden zoveel nieuwe Kamerleden aan.
Daarbij is de partij steeds meer een vehikel van persoonlijkheden geworden. Wilders, het enige lid van zijn partij, is vanzelfsprekend het extreemste voorbeeld. Maar ook bij de andere partijen valt op dat het vooral de persoon is - Omtzigt, Timmermans, Yesilgöz, Van der Plas - die de lijnen uitzet, met een eigen partijapparaat achter de hand om ze daarin bij te staan.
Het is niet de eerste keer dat stilgestaan wordt bij de teloorgang van de partij en de verpersoonlijking van de politiek. Zo'n twintig jaar geleden was het een belangrijk debat. De hoogleraar en PvdA-intellectueel Bart Tromp schreef een invloedrijk essay over de 'crisis der partijen'. Het is intrigerend materiaal om terug te lezen met de huidige formatieperikelen in het achterhoofd.
Terugblikkend kunnen we stellen dat Tromp getuige was van de afsluiting van een historisch tijdperk: dat van de 'massademocratie' van de twintigste eeuw. De tijd dat politieke partijen er eigen kranten ('organen' heette dat) en een uitgebreid verenigingsleven op nahielden. Het lidmaatschap van een politieke partij was een identiteit die men vaak voor het leven had en soms ook nog op de kinderen overdroeg. Partijen waren in die tijd daadwerkelijk politieke bewegingen. Als politici vandaag de dag hun partij omdopen tot 'beweging', is dat eerder in de geest van Pepsi Cola dat zich in zijn reclames een 'beweging' noemt.
Tromp zag in de jaren negentig de traditionele ledenpartij ten onder gaan. Deels was dit het gevolg van structurele trends. Individualisering en technologische ontwikkeling hadden het belang van het traditionele partijapparaat sterk doen afnemen. Het verzuilde verenigingsleven verdween. De communicatie met de kiezer verliep inmiddels via de band van de nu apolitieke massamedia.
Voor een ander deel was het een doelbewust nagestreefd ideaal, onder het mom van 'modernisering'. De PvdA was hier het toonbeeld van. De invloed van de leden werd in de jaren negentig sterk ingeperkt zodat de partijtop meer armslag zou hebben. De politiek leider werd een merk, in de markt gezet met hulp van extern ingehuurde reclamebureaus en opiniepeilers. De traditionele volkspartij transformeerde langzamerhand in een beroepsvereniging voor carrièrepolitici. De enige overgebleven traditionele functie van de politieke partij, aldus Tromp, was de werving en selectie van politiek talent. Cruciaal was het geloof dat ideologie iets van het verleden was. Politici als Wouter Bos verkondigden dat de toekomst van de politiek een eindeloze strijd om het politieke midden zou zijn. Politieke partijen zouden steeds meer op elkaar gaan lijken. Bos liet zich zelfs ontvallen dat de PvdA op afzienbare termijn wel opgedoekt kon worden.
Tromp was een verklaard tegenstander van deze denktrant. Hij voorspelde dat verdergaande personalisering en mediatisering de wispelturigheid van de kiezer enkel zou versterken. Het zou de democratie op termijn uithollen. Er dreigde volgens hem een 'façade-democratie' te ontstaan. Het politieke spel in de media kwam steeds meer los te staan van de echte beleidsvorming, die door experts in de achterkamertjes werd geregeld. Twintig jaar later, met de opkomst van de sociale media, heeft die waarschuwing nog weinig aan relevantie ingeboet. Er lijkt steeds meer een tweedeling te ontstaan tussen de ophef op X en de praktische beleidswerkelijkheid.
Opvallend is dat het einde van de ideologie die Bart Tromp zo'n centrale rol toedichtte in zijn analyse, in werkelijkheid niet over de gehele linie heeft plaatsgevonden. Dat wil zeggen, de PVV, die toch het toonbeeld is van de ondergang met de ledenpartij, is juist een sterk ideologisch gedreven partij. Misschien verklaart dat waarom uitgerekend deze antipartij het afgelopen decennium als een van de weinige zo stabiel is gebleven.
In zijn recente boekDes te erger voor de feitentypeert de historicus Anton Jäger de huidige tijd als die van de hyperpolitiek. De ideologie en het engagement zijn terug, alleen ontbreekt het aan institutionele organisatie. Mensen maken zich online over allerlei dingen ontzettend druk, met een enorme vrijblijvendheid en tijdelijkheid. Het is een observatie die hij baseert op recente linkse bewegingen als Occupy of Black Lives Matter. Maar het lijkt een diagnose die ook op het huidige radicaal-rechts van toepassing is.
Politiek is boren in hard hout, schreef de Duitse socioloog Max Weber eens. Vandaag de dag lijkt het eerder knutselen met karton.
De partij werd een vehikel van persoonlijkheden
...