Niemand kan zo met de ogen rollen als de partijvoorzitter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 februari 2023
I.
De partijvoorzitter werd geboren in een warm nest. De partijvoorzitter toont haar tatoeages aan journalisten. De partijvoorzitter gaat kajakken in overstromingsgebieden. De partijvoorzitter verspreekt zich en bloost.
Om staatsmanschap uit te stralen lacht de partijvoorzitter nooit op foto's. Thuis lacht de partijvoorzitter natuurlijk wél, en vaak - dat werd bevestigd door zijn woordvoerder. De partijvoorzitter is immers een erg warme man of vrouw, maar toch meestal een man.
Het liefst wil de partijvoorzitter zijn klauwen slijpen en verdwijnen in de open muil van de televisie. Maar vandaag staat ze de pers te woord. Haar pak is grijs, haar ogen blauw als vermoeide vissen.
De partijvoorzitter spiegelt zich niet aan buitenlandse presidenten die baden in bloed gewonnen uit het zachte gewei van Altajherten. De partijvoorzitter is altijd een jongen uit de wijk gebleven.
De wereld brandt.De partijvoorzitter krijgt het soms moeilijk, zoekt raad in Raki, in gebeden op bol.com.
II.
In een regionale krant houdt de partijvoorzitter een pleidooi om 'de grondwet te passeren' met het oog op 'noodzakelijke veranderingen'. Er zijn precedenten: zowel de Belgische onafhankelijkheid (1830) als de invoering van het algemeen enkelvoudig stemrecht (1919) verliep buiten de grondwet om.
Vanavond huilt de partijvoorzitter zacht in zijn werkkamer, handen voor de ogen, kosmos in zijn kop.Als een dief sluipt hij zijn keuken in en valt in slaap in de koelkast, waar de yoghurt woont.
De partijvoorzitter opent zijn gestifte mond: er zweeft een persbericht uit, een kleurrijke cactus en een wetsontwerp dat woonstbetredingen mogelijk moet maken.
De partijvoorzitter voelt zich niet in België wanneer ze zich in een gepantserde bedrijfswagen door een Belgische gemeente laat rijden. Die ontboezeming levert haar de verwachte media-aandacht op.
Op regenachtige woensdagnamiddagen probeert de partijvoorzitter de oppervlakte van haar macht te berekenen.
De partijvoorzitter klust bij als schaduwpremier. Voor het slapengaan kijkt hij in de spiegel. In de zilveren diepte treft hij het populairste konijn van Vlaanderen aan.
III.
Op een pensenkermis wordt de partijvoorzitter neergeschoten door een gedicht waarin een verwarde burger na een kort maar intens innerlijk conflict besluit om een willekeurige partijvoorzitter neer te schieten.
Er wordt een dag van nationale rouw afgekondigd.Vandaag krijgt iedereen betaald verlof en draaien enkel de algoritmes overuren opdat wij ons kunnen concentreren op het schrijven, delen en liken van hartverwarmende posts.
De partijvoorzitter is dood! Lang leve de partijvoorzitter!
Gelukkig is haar reïncarnatie grondwettelijk gewaarborgd.
In overeenstemming met artikel 199 zit de partijvoorzitter momenteel nog ingekapseld in een bloedheet ei, dat als een oude klok op het voetpad van de Wetstraat knarst en klotst. Auto's zoeven voorbij, medewerkers hebben broedlampen laten plaatsen en omstaanders voelen het tikken en tintelen tot in hun poriën: de belofte van een nieuw, koortsig geluid.
De avond van zijn geboorte huilt de partijvoorzitter onbedaarlijk. Net voor hij in slaap valt, ziet hij hoe een politiepaard dampend naar hem toe draaft en voelt hij zich een meisje op een eiland.