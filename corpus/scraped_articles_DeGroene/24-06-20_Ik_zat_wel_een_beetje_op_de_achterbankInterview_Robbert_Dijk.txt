'Ik zat wel een beetje op de achterbank' Interview Robbert Dijkgraaf

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Robbert Dijkgraaf verruilde Princeton voor Den Haag om als minister de ratio van de politiek te doorgronden. Is dat gelukt? 'Voor iemand als ik is het altijd eng als de logica wordt verstoord.'
Het Algemeen Dagbladvroeg Sigrid Kaag of ze het eigenlijk leuk vond, de politiek. 'Ik heb nooit gezegd dat het leuk is', zei ze. 'Mijn definitie van leuk is meer iets als met de honden wandelen.'
Hugo de Jonge zei het twee jaar terug in een talkshow al op zijn manier. Zijn gezin kon niet meer normaal leven, élke dag werd er door vreemden aangebeld die zijn adres uit online groepen hadden gevist. 'Door alle dreigingen aan het huisadres zijn er behoorlijk wat beperkingen.'
Meer ministers parafraseerden de laatste jaren een oude uitspraak van Hans Wiegel: een ministerschap bevat maar twee mooie dagen, de eerste en de laatste.
En dan Robbert Dijkgraaf, 64 maar nog hoogblond, theoretisch natuurkundige, die zo'n beetje de mooiste baan in de academische wereld verliet - directeur van het Institute for Advanced Study aan Princeton - om namens D66 minister van Onderwijs, Cultuur en Wetenschap te worden.
'Het was geweldig om in deze club te zitten.' Hij meent het. 'Ik heb nul negatieve ervaringen gehad. Eigenlijk alleen maar leuke dingen.'
Dit zegt hij op het moment dat er een hoofdlijnenakkoord ligt van de nieuwe coalitie, er is een nieuwe (beoogd) premier, langzaam maar zeker komen de namen binnen van nieuwe (beoogde) ministers. Een kabinet begint met een bordesfoto - maar hoe eindigt het eigenlijk? Veel van Dijkgraafs collega-ministers zijn afgevallen, sommigen na politieke schandalen. Binnen zijn eigen ministerie ging Dennis Wiersma ten onder aan driftbuien, Henk Staghouwer struikelde over landbouwbeleid en anderen vertrokken, nadat het volledige kabinet viel en demissionair was geworden, zo snel mogelijk voor banen in het buitenland. Niet zelden opgelucht nadat ze stelselmatig waren bedreigd en beschimpt.
Maar Robbert Dijkgraaf zit nog altijd op zijn plek. Nee, hij weet nog niet wat hij hierna gaat doen. Daar wil hij ook niet over nadenken. Hij weet nog niet eens waar hij gaat wonen. Maar hij kijkt uit naar die lege bladzijde die op zijn ministerschap volgt.
'In Nederland zeiden mensen: waarom ga je in godsnaam de politiek in? Voor mijn ministerschap had ik een gesprek met Sigrid Kaag die me niet alleen de vraag stelde of ik minister wilde worden, maar ook een hele lijst redenen gaf waarom ik het niet moest doen. Zo'n sollicitatiegesprek heb ik nog nooit gehad. Je krijgt allemaal vragen in de zin van: weet je wel waar je aan begint? Weet je wat dit betekent? Weet je wat dit mogelijk kan betekenen voor je familie? Maar in Princeton was er geen twijfel onder mijn Amerikaanse collega's. Die knipperden niet met hun ogen. Ze zeiden: als je wordt gevraagd, moet je het doen. Het ispublic service.'
De minister heeft een sportjas aan. En sportschoenen. Hij wilde een wandeling maken. Waar andere ministers nergens komen zonder een beveiliger, gaat alleen een woordvoerder mee, gewapend met een thermosfles. Onderweg blijven soms ogen van andere wandelaars op hem hangen, maar nooit dreigend, eerder vrolijk of verrast.
Oké, zegt hij in het Haagse bos, het is 'natuurlijk wel vreemd' dat je halverwege een rit bent en dan ineens het stuur moet doorgeven. En dan niet aan iemand die jouw koers volhoudt, maar aan iemand die een andere kant op wil.
Hoe voelt dat?
'We hebben een heel concreet pakket gemaakt voor investeringen in jonge docenten en onderzoekers. De nieuwe regering gaat dat wegbezuinigen. Je komt eerst met het nieuws "we gaan honderden miljoenen investeren in jullie!" en zegt dan na tweeënhalf jaar "o nee, toch maar niet".'
Is dat dan zuur?
'Nou, er gebeuren ook onherroepelijke dingen. Soms heb je geluk en lijnen de politieke sterren en de maatschappelijke krachten op, en kun je een onderwerp over een kantelpunt heen duwen. Wanneer ik op dit kabinet terugkijk, dan is ons slavernijverleden zo'n onderwerp. Toen ik als minister begon, was bij het kabinet - en bij mij - nog niet helemaal doorgedrongen hoe belangrijk het herdenkingsjaar is, 150 jaar na het daadwerkelijke afschaffen van de slavernij. Oké, denk je dan, maar wat weet je hiervan? Ik ben dan eerlijk genoeg om te zien; hier weet ik heel weinig van.'
En dan?
'Dus je gaat je inlezen, je gaat met mensen spreken. Mijn ervaring is sowieso dat je als minister meer bezig bent met wat je niet weet, dan met wat je wel weet. Ik ben op de Caribische eilanden geweest, in Suriname, Zuid-Afrika, Indonesië. Ik sprak hier in Nederland met nazaten. Langzaam begint de immensiteit van de slavernijgeschiedenis je te duizelen. Omdat je dan pas begrijpt hoe groot het onderwerp is, en hoeveel het betekent voor mensen. Dat koppel je terug aan de rest van het kabinet.
Ik had een sessie in het Catshuis met nazaten van slaafgemaakten en met groepen die voor slavernijexcuses hadden gestreden, en in die sessie werd getwijfeld of dit wel het opportune moment was voor excuses, of iedereen erachter stond. Toen stond een jonge man op en zei: "Luister eens, veel van onze voorouders hebben hiervoor gestreden en hebben het niet meer mogen meemaken. We zijn nu zo dichtbij en we weten niet hoe de politieke wind hierna gaat waaien. We moeten nu die stap maken, ook al is het onvolledig, ook al zijn niet alle organisaties aangesloten en voelt het misschien alsof we te snel gaan."'
Hij had gelijk.
'Zeker. Het was niet zo dat het kabinet meteen na 1 juli viel, maar wel kort daarna. Het is mooi dat de politiek in staat is om op zo'n moment, tijdens het korte interval, erin te slagen het te laten gebeuren.'
De excuses verliepen bepaald niet soepel.
'Excuses maken is moeilijk. Er is veel literatuur over, er zijn mensen die zich erin specialiseren. Een van de tips die wij kregen was: zorg dat ook degenen die zich niet direct betrokken voelen zich aangesproken voelen.
Ik hoopte dat de excuses dat ook deden; we leven in een andere tijd dan in de tijd van de slavernij, maar ik hoop dat mensen zich er goed bij voelen dat we in een land leven waarin de excuses worden gemaakt, omdat ze een waarde uitspreken, ze bevestigen vrijheid, ze verwerpen discriminatie. Dat we ze nu maken zegt iets over het land waarin we nu willen leven.
De excuses van premier Rutte waren goed. Nog mooier vond ik de vraag van vergiffenis van koning Willem-Alexander, die als geen ander een symbool is, de belichaming van een geschiedenis die teruggaat tot het ontstaan van Nederland.
We kwamen met de zin dat de slavernijexcuses geen punt waren, maar een komma. Dat gaat het hele kabinet aan. En je zit al snel ook vol op de terreinen van Onderwijs, Cultuur & Wetenschap. Onderwijs, cultuur, kennis, erfgoed; ze zijn cruciaal bij het herdenken van onze gezamenlijke geschiedenis. Maar belangrijker zijn de woorden. Dat de excuses überhaupt zijn uitgesproken. Gezegd is gezegd. Dat is onherroepelijk. Ik zei dat ook in een Kamerdebat: je hebt onomkeerbare woorden. Iemand vroeg toen: wat bedoel je daarmee? Ik zei toen terug: wat bedoel je met wat bedoel je daarmee? Deze woorden kun je niet terugnemen.'
Wat maakt ze onherroepelijk?
'De meeste emancipatievraagstukken in de geschiedenis verlopen in drie fases. In de eerste fase is alles fout, maar niemand heeft het erover, omdat niemand überhaupt doorheeft dat het fout zit. In de tweede fase heeft iedereen het erover en is er maximale verwarring over wat te doen. En dan kom je hopelijk uiteindelijk in een fase waarin niemand het er meer over hoeft te hebben, omdat iedereen weet wat goed en slecht is.
Ik was vorige maand nog op een bijeenkomst over contractarbeid in Suriname - een verkapte vorm van slavernij. Veel Hindostaanse Surinamers herdenken 5 juni 1873, de dag dat het eerste schip met Hindostaanse contractarbeiders aankwam. Veel mensen hoorde ik blij zeggen: onze verhalen staan in de krant, onze verhalen worden verteld. Ik bedoel maar, de tijd dat we konden doen alsof we niet weten dat Nederland een slavernijgeschiedenis heeft is voorbij.You cannot unscramble scrambled eggs. Het is de tweede hoofdwet van de thermodynamica (Google: warmte stroomt van nature van warme naar koude gebieden en nooit spontaan van koud naar warm). Dit onderwerp is over het kantelpunt heen; het is heel bijzonder om dat als politicus mee te maken.'
Maar met de wisseling van de wacht en een kabinet met radicaal-rechtse invloed komt dit toch in heel andere handen?
'Ik zie die tegenkrachten ook - maar ik houd vast aan de woorden van Martin Luther King:the moral arc of the universe bends towards justice.Na een conservatieve regering in Polen zit er nu weer een progressieve. Ik sprak hun emancipatieminister laatst en die zei:"We are back at the table,en we hebben veel in te halen. Geef mij maar extra huiswerk." Dat was mooi om te zien.'
U zegt duidelijk: het gaat er niet om dat je een zak geld opentrekt. Het gaat om de woorden die je kiest. Het gaat ook om wie ze zegt - de premier, de koning. Bij de slavernijexcuses waren mensen ronduit emotioneel, geraakt. Dit jaar wordt bij Keti Koti de krans gelegd door PVV'er Martin Bosma. Welk gevoel krijgt u daarbij?
Voor het eerst valt Dijkgraaf stil. Lang. Zijn woordvoerder, die tot dan in stilte op een afstandje meewandelde draait om, maar zegt ook niks.
Dijkgraaf kijkt omlaag, zwijgt nog steeds. De vogels in het Haagse bos fluiten.
Je kunt natuurlijk zeggen: hij legt de krans vanuit zijn functie als Kamervoorzitter. Maar u zegt zelf dat symbolen ertoe doen. Martin Bosma, die Mandela al eens een terrorist noemde en vindt dat de excuses ingetrokken moeten worden, is in zichzelf ook een symbool.
Weer blijft het lang stil. Dan komen er een paar 'euhhs' en 'hmms' uit, maar opeens hervindt Dijkgraaf zich. Hij recht zijn rug en maakt weer oogcontact. 'Ik denk eerlijk dat deze herdenkingsbeweging heel veel groter is dan een individuele politicus. En veel groter is dan een individueel persoon. Bij alle bijeenkomsten over slavernij waar ik ben geweest spraken mensen over hun voorouders. Het maakte me duidelijk dat dit een eeuwenlange strijd is. Generatie na generatie heeft verhalen doorgegeven, moed doorgegeven. Je wordt eraan herinnerd dat die excuses maar een kleine stap zijn in een heel lange weg die mensen, zonder ondersteuning van de overheid, al lang geleden waren begonnen.'
Over Bosma kun je ook vilein denken: lekker voor hem dat hij die krans moet leggen. In de zin van: hij kan zijn meningen hebben, maar hij kan er niet omheen dat dit een enorme beweging is.
'Wanneer je naar het hoofdlijnenakkoord kijkt, is het pijnlijk dat bepaalde dingen worden teruggedraaid. Als je vandaag besluit om honderden miljoenen in de wetenschap te investeren, dan kun je morgen besluiten honderden miljoenen te bezuinigen. Dat gaat zo makkelijk. Maar het herdenkingsjaar en de slavernijexcuses zijn irreversibel. Dat gaat nooit meer weg.
Soms moet je als politiek leiden, soms volgen. Kijk naar #MeToo. Samen met Karien van Gennip, minister van Sociale Zaken, heb ik Mariëtte Hamer aangesteld als regeringscommissaris voor grensoverschrijdend gedrag. De eerste vraag die ik toen van de pers kreeg was: hè, dit stond toch niet in het coalitieakkoord? (lacht) Zie je, ook journalisten willen politici aan hun akkoorden houden. Ze bedoelden: waar komt dit ineens vandaan? Het antwoord was: het kwam uit de maatschappij.
Je kunt het makkelijk vergeten, maar als politicus ga je niet over heel veel. Ik zag dat toen ik in de VS woonde. #MeToo gebeurde tijdens Trump, Black Lives Matter gebeurde tijdens Trump. Maatschappelijke krachten die haaks stonden op Trump staken toen de kop op en gaan niet meer weg.'
Dijkgraaf vertelt dat hij tijdens Trump zelfs heeft gedemonstreerd, voor het eerst sinds hij eens in een demonstratie tegen de neutronenbom meeliep in de jaren tachtig. 'We hadden op het instituut in Princeton een busje geregeld. Het was heel grappig. Ik liep daar met een groepje collega's die nog nooit echt uit Princeton waren geweest. Een journalist vanThe New Yorkerwas mee, die wilde vast opschrijven hoe een groepje ubernerds demonstreerde.'
(Dat lukte dieNew Yorker-journalist overigens. Tussen de als dinosaurus verklede geologen en wiskundigen met spandoeken met'Science is Real. Your Alternative Facts are --1',citeerde hij de van hot naar her rennende Dijkgraaf: 'Soms voel ik me net een kwantumdeeltje dat op twee plekken tegelijk probeert te zijn.')
Na twee uur wandelen begint het op te vallen. Terwijl D66'ers en andere progressieven verspreid over het land treuren over electoraal verlies en een politieke aardverschuiving, is er in Dijkgraafs optimisme geen deukje te slaan. 'Ik ben een glas-halfvol-mens', zegt hij een aantal keer. En ja, het nu vertrekkende kabinet was op het gebied van slavernijverleden en #MeToo progressief, maar toen er een storm opstak over Lentekriebels, seksuele voorlichting op scholen, leek zich opnieuw een cultuuroorlog te ontvouwen. De minister van Emancipatie haalt zijn schouders op en zegt: 'Partijen zoeken nu naar een haakje om de Lentekriebels te politiseren en ik zeg tegen hen:good luck!Op onze basisscholen zitten Hollandse, nuchtere leraren die met hun kinderen doen wat ze moeten doen. Die laten zich niet gek maken. Je krijgt de jaren vijftig echt niet terug.'
Het neemt niet weg dat de Lentekriebels wel degelijk met succes gepolitiseerd worden en dat daar dus electoraal draagvlak voor is. De grootste partij van Nederland is het tegenoverstelde van progressief. Dijkgraaf is het gezicht van een heel progressieve partij die op 22 november een gigantische dreun is verkocht. Doet dat dan echt geen pijn?
Voor de verkiezingen vulde Dijkgraaf een stemwijzer in, en hij begreep wel dat zo'n stemwijzer om tegenstellingen gaat - voor of tegen - maar opeens drong tot hem door dat het leek of de verkiezingen louter om het benoemen van frustraties ging, en nooit om: waar putten we hoop uit? Het is duidelijk dat het zijn partij niet gelukt is om die hoop - wat willen we bereiken? - te communiceren, zegt hij.
En of het pijn deed? Buikpijn, ja. Een draaierig gevoel in zijn maag op verkiezingsavond. Nu praat Dijkgraaf weer zachter: 'Jawel... Je voelde het vanaf dag één. Sigrid Kaag zei al eens dat ons kabinet onder een slecht gesternte werd geboren. Er stond geen boze fee naast het wiegje, maar je merkte wel dat de wind uit een andere richting waaide. We hadden een ambitieus progressief regeerakkoord, maar de maatschappelijke wind was tegenwind. Hoe kan het nu dat zoveel progressieve onderwerpen - die emancipatieonderwerpen, die mogelijkheden bieden aan iedereen - niet de verbindende onderwerpen zijn die ze zouden moeten zijn?'
Wij spraken met uw vriend en collega-minister Ernst Kuipers. Volgens hem en andere mensen om u heen was de enige echte tegenslag in dit kabinet voor u de val ervan, vorig jaar zomer.
'We hadden op die vrijdag een ministerraad en toen pas werd voor mij echt duidelijk dat er van alles speelde. Ik ben politiek gewoon niet de meest aangehaakte; ik had het allemaal niet zo door. En toen kreeg ik op vrijdagavond een berichtje dat er nóg een kabinetsbijeenkomst zou zijn. Dat bericht kreeg ik om zes uur. Dan weet je: knip. Dit is klaar. Ik vond dat echt heel vreemd, het raakte mij echt. Je gaat met zo'n hele ploeg ondanks verschillende partijpolitieke kleuren een kabinet in, met elkaar op vakantie, en dan zegt ineens iemand: weet je wat? Ik laat jullie hier achter, want ik wil met anderen op reis.'
En dan is het ook nog de man voor in de auto, de premier, die dat roept...
'Ja, ja... Als vakminister voel ik ook soms wel dat ik een beetje op de achterbank zit terwijl ouders aan het ruziën zijn. De echte ruzie zit meer op het niveau van partijleiders. Ik had zelf nooit conflicten met mijn collega's in de ministerraad.'
Was u boos?
'Ik vond het een enorm verlies. Iets groots. Het was ook zo onduidelijk waarover het kabinet precies viel. Ik heb altijd gedacht dat je hieruit zou kunnen komen. Het ging om iets kleins en het was heel bewust zo ingezet, met de VVD die op een gegeven moment denkt...' Hij zwijgt.
U studeert en onderzoekt al een leven lang, heeft u inmiddels ontrafeld en begrepen wat politiek is?
'Vooraf had ik het idee dat de wetenschap heel rechtlijnig is, en de politiek chaotisch en irrationeel. Dat blijkt niet waar te zijn. Het is een soort spel dat over een heleboel rondes wordt gespeeld, en waarbij steeds nieuwe regels gelden. Een definitie van succes in de politiek is dat je een wet in hetStaatsbladkrijgt, maar om daar te komen moet je over allemaal hindernissen springen. Iets begint in de ministerraad, dan gaat het naar de coalitiepartijen, dan naar de Kamer. Ondertussen wordt het ambtelijk afgestemd, in de onderraden is al scherp gediscussieerd. Er schuilt een grote logica in al die stappen.
Wat politiek en wetenschap gemeen hebben is dat alles wat je er in de krant over leest incompleet is, of een karikatuur. Bij wetenschap geldt dat snel; dan lees ik dat er een zwart gat is gevonden, of er een nieuwe theorie is, en dan moet ik altijd door de hype heen prikken door het wetenschappelijke onderzoek te zoeken en dan blijkt vrijwel altijd dat het een onderzoek van drie jaar terug is dat nu is opgewarmd. In de politiek had ik dat ook. Dan lees je in de krant wat er allemaal is gebeurd, maar niemand van die journalisten was erbij in de Trêveszaal. Niemand was in de achterkamertjes. Daardoor krijg je een beperkt beeld en lijkt iets soms chaotisch, terwijl als je aan de achterkant zou kijken, je zou zien dat het allemaal stappen zijn die in mijn ogen goed te begrijpen zijn.'
U zoekt de rationaliteit. Maar politiek draait toch ook om de niet te voorspellen variabelen van verkiezingen, van volkssentiment, van een Wopke Hoekstra die ineens zegt: ik keer me tegen een
stikstofdeadline. Of van een Rutte die in een paar dagen tijd besluit: weet je wat, ik rijd dit kabinet de afgrond in. Wat gebeurt er met u wanneer die logica zo wordt verstoord?
'Voor iemand als ik is dat eng. Je hebt geen controle. Daar komt het irrationele... Kijk, de politiek is een speltheorie. In de wiskunde vertelt de speltheorie dat er geen winnende strategie is, maar dat de winnende strategie een gemengde strategie is. Dus soms moet je gokken. De perfecte strategie bevat een dobbelsteen.
Ik zat met Ernst Kuipers in een app-groep die we "Onder professoren" noemden; we waren als academici in Den Haag beland. Na afloop van ministerraden liepen we vaak samen terug naar onze ministeries en dronken we een kopje thee om als een soort antropologen na te praten: goh, wat zag jij nu? Wat waren nu de doorslaggevende interventies? Hoe doen deze mensen dit? Het antwoord zit hem vaak in de foutmarges. Als politiek te rigide zou zijn, dan breekt het mechanisme. Waar mensen misschien moeite mee hebben is dat woorden wollig zijn, dat een minister iets kan zeggen en dat de premier dat dan duidt met: "Als lid van het kabinet en als partijleider heb je meer ruimte." Dat klinkt dan tegenstrijdig, maar het zijn de marges die je nodig hebt om uiteindelijk beweging te krijgen.'
Met bewondering kon hij kijken naar zijn meer politieke spelgenoten in de ministerraad, die precies wisten waar nog ruimte zat. 'Zij waren constant bezig met: deze stap is moeilijk, maar welke stappen volgen hierna? Zij hadden die totale winst- en verliesrekening altijd in hun hoofd. Zij kenden elke marge en waren daardoor flexibel. Maar in al die marges schuilt voor iemand als ik ook een soort existentiële onzekerheid van: ja, ook in de politiek kunnen dingen breken. Dingen kunnen stoppen, kunnen ook niet werken. Het idee dat je 's middags nog gewoon vrolijk met elkaar aan het vergaderen bent en drie uur later eenappjekrijgt: nou meld je maar weer in de Trêveszaal. Ik denk dat er weinig domeinen in de maatschappij zijn waarbij dat zo instantaan en zo bruut afbreekt.'
Vertrekt u met meer of minder vertrouwen uit de politiek?
'Dat is een persoonlijke ervaring die vast per minister verschilt. Een mevrouw op straat zei laatst: "O, u bent die meneer die leuke colleges geeft op televisie." Ik zei dat ik inmiddels iets anders deed. "Wat dan?" vroeg ze. "Nou, ik ben minister."
Sigrid Kaag zal jullie een ander verhaal vertellen. Wat zij heeft meegemaakt, heeft mij heel diep geraakt. Een van de eerste dingen die we in dat kabinet meemaakten was die man met een fakkel voor haar huis, die dat zo'n beetje stond te livestreamen.
Ik voelde de afgelopen jaren zeker dat het Schip van Staat kraakt en piept, en dat de tegenkrachten vocaler zijn, en de onweersbuien en de golven heftiger worden.
Als ik voor mezelf spreek: ik was echt onder de indruk. De professionaliteit waarmee op ministeries wordt gewerkt. De snelheid waarmee indrukwekkende documenten worden samengesteld. De kunde waarmee tegenstellingen in compromissen worden gevat. Het vermogen van de overheid wanneer Rusland Oekraïne binnenvalt en wij allerlei nieuwe plannen moeten opstellen. Vooraf weet je dat het mis kan gaan, je leest als niet-politicus vooral over politiek als er een kabinetscrisis is, je ziet vooral de schipbreuk. Die ken je. Maar wat je zelf meemaakt als je aan boord gaat, weet je niet. Het dagelijkse handwerk op het schip heeft me echt positiever gestemd over de politiek.'
Demissionair minister van Onderwijs, Cultuur en Wetenschap Robbert Dijkgraaf