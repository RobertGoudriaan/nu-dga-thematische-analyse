Draagvlak Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 oktober 2023
Van Britse collega's ontving ik een brandbrief. Om mee te tekenen en dan te versturen naar premier Rishi Sunak, die de klimaattransitie in zijn land vertraagt. Warmtepompen installeren, isoleren, minder benzineauto's: plannen die eerder breed omarmd werden, maar die Sunak plotseling wel nuttig, maar niet nodig noemt. Ook Emmanuel Macron in Frankrijk, Alexander De Croo in België en Olaf Scholz in Duitsland pleiten tegen snelle vergroening.
Ooit stonden Europese leiders hand in hand op een podium in Parijs. Nu blijken de woorden nog steeds groter dan de daden. De gemene deler is angst voor de portemonnee van de burger. De Zweedse minister van Financiën Elisabeth Svantesson verdedigde een belastingverlaging op fossiele brandstof met de woorden: 'Vergeet niet dat dit voor veel mensen een moeilijke tijd is.' In Nederland doen we hetzelfde.
Een moeilijke tijd, dat is natuurlijk zo, maar hoe komt dat? In Zweden leeft vijftien procent van de bevolking met een armoederisico, de ongelijkheid nam er de afgelopen jaren sterk toe door belastingverlagingen voor de rijken en privatisering in de zorg. Svantesson had gelijk, maar die moeilijke tijd is er niet alleen door de inflatie.
En dan Sunak. Hij is de rijkste premier die het VK ooit had, en dat wil wat zeggen. De miljonair wil gewone gezinnen niet vijftienduizend pond laten uitgeven om de transitie eerder te maken dan nodig is. Tussen neus en lippen door beweert hij dus dat de transitie op dit moment niet echt nodig is. Gewone gezinnen: de tranen sprongen me in de ogen bij zoveel sociaal gevoel. In Sunaks land leeft één op de vijf Britten in armoede. Driekwart van hen heeft werk, maar het minimumloon is slechts 9,5 pond per uur en het gemiddelde reële loon is al vijftien jaar niet gestegen. Eén op de drie kinderen (dat zijn er 4,2 miljoen) leeft in armoede, een half miljoen meer dan toen de Conservatieven in 2012 aan de macht kwamen. Sunak werkte daar vorig jaar nog actief aan mee door eenuniversal credit-toeslag van twintig pond per week af te schaffen, iets wat hem zelfs door prominente Conservatieven werd ontraden. Geschat wordt dat dit nog eens 350.000 kinderen in de armoede duwde.
Al die armoede is er ook omdat de basisbehoeften al veel langer steeds maar duurder worden. De waterrekening bijvoorbeeld steeg sinds de privatisering van waterbedrijven in 1988 met 363 procent, de reële lonen stegen met slechts een derde. En dat terwijl de water- en rioleringsbedrijven in tien jaar tijd achttien miljard pond winst maakten, een bedrag dat vrijwel geheel als dividenden uitbetaald werd aan de aandeelhouders.
Stagnerende inkomens, stijgende kosten, veel armoede, exploderende ongelijkheid. Sunak en zijn partij ondergraven stelselmatig de bestaanszekerheid van die 'gewone gezinnen' waar hij nu zo gevoelig over spreekt. Daarmee ondergraven ze evenzeer het draagvlak, financieel en anderszins, voor klimaatbeleid.
Sunak verkoopt dus een hele leugen met de halve waarheid dat de draagkracht van gewone gezinnen tekortschiet om klimaatinvesteringen te doen. De leugen is dat hij niet anders kan dan groene investeringen terugdraaien. Er zijn immers twee andere mogelijkheden. Haal het geld elders, door de breedste schouders te belasten, en door overheidsinvesteringen. Die warmtepompen kunnen ook gewoon gesubsidieerd worden. Of versterk de inkomensbasis van de gewone gezinnen en andere burgers, zodat ze wel kunnen meebetalen. Over deze alternatieven voor zijn beleid hoor je Sunak niet - geheel in de traditie van het'there is no alternative'van zijn illustere voorganger Margaret Thatcher. Maar er is altijd een andere weg.
De vraag is hoe we die weg begaanbaar gaan maken. De ongelijkheid in het Verenigd Koninkrijk is extreem. Maar in heel Europa hebben we sinds de eeuwwisseling achterblijvende lonen, duurdere basisbehoeften, meer bestaansonzekerheid, groeiende ongelijkheid en een uitgeklede overheid. Dat is de achtergrond bij het vermeende gebrek aan financieel draagvlak voor klimaatbeleid.
Er komt een sociaal rechtvaardige transitie of er komt helemaal geen transitie, is een uitspraak van VN-secretaris-generaal António Guterres. Waar te veel over bestaanszekerheid gepraat moet worden, gaat klimaatbeleid naar het tweede plan. Vertraging van vergroening wordt dan gepresenteerd als verstandig. Daar helpt helaas geen brandbrief tegen.
Sunak ondergraaft de bestaanszekerheid én het klimaatbeleid