Dierenactivisme als literaire kunst

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 mei 2024
Hoe schrijf je een geëngageerderoman? Carolina Trujillo geeft in haar nieuwe roman een geslaagd en regelmatig zelfs geestig antwoord op deze dwingende vraag. Als je eraan begint zijn er problemen genoeg waar de meeste schrijvers van dit populaire genre zich maar moeilijk raad mee weten. Ze maken er een pamflet van, ze laten zich meeslepen door standpunten die we allemaal al hebben, ze leggen alles tien keer uit, ze dompelen zich onder in humorloosheid, zelfbeklag en zelfmedelijden, of ze geven iedereen, behalve zichzelf, de schuld van alles. Bovendien, wat mij betreft onvergeeflijk, vergeten ze voor het gemak de verworvenheden van de romankunst: omkering, satire, overdrijving, geloofwaardige drijfveren, doortrapte onnozelheid en onschuld, lulkoek, valsheid in geschrifte, retorische trucs, rare dromen, noem het allemaal maar op.
De setting van deze roman is fraai. Ene Mol schrijft in de gevangenis zijn memoires rond zijn deelname aan een radicale groep dierenactivisten. Vooral over hun aanslag op een groot slachthuis. Hij is leraar en heeft ooit een totaal vergeten boek geschreven, dus is hij hiervoor de aangewezen man. Nora - zo ongeveer de leidster van de groep, al mag je haar zo nooit echt noemen - levert, ook vanuit de gevangenis, commentaar op zijn geschrift met de bedoeling dat het ooit als een witboek, een instructieboek voor komende activisten, gebruikt kan worden. Nora ziet de persoonlijke ontboezemingen van Mol, en dat zijn er nogal wat, niet erg zitten. Ze heeft liever dat hij zich strak bij de acties houdt en de juiste ideologische richtlijnen aanhoudt. Maar dat lukt niet erg. Mol is nu eenmaal hopeloos verliefd op Nora, ook al toen ze nog geen activist was, hij is voor zijn gevoel uit liefde voor haar activist geworden. Ook in de gevangenis blijft hij haar trouw, zij hem niet erg, maar hij vergeeft haar alles. Hij heeft een scherp en soms hilarisch oog voor de dagelijkse gang van zaken binnen zo'n activistengroep: 'Je zou het niet zeggen, maar tijdens dagelijkse beslommeringen praten over de revolutie is soms moeilijker dan tijdens de revolutie praten over dagelijkse beslommeringen.'
Trujillo maakte er een overtuigende pageturner van die haar de gelegenheid gaf haar schrijfkunst volop te laten bloeien. Die Mol probeert zich niet helemaal gek te laten maken door zijn medeactivisten, hij geeft af op hun onhandigheid, hun impulsiviteit en hun voortdurende onbetrouwbaarheid: ze houden zich vaak niet aan de afspraken en plegen onnodig geweld. Is dit allemaal wel productief op de lange termijn? Ze maken veel te zware bommen, ze dragen wapens, terwijl de afspraak was dat niet te doen. Hij probeert ze bij de les te houden, maar dan vinden ze hem ineens te formeel. Waar bemoeit hij zich mee, is hij wel goed bij zijn hoofd? Is hij wel een echte activist? Ja, dat is hij zeker, hij doet altijd mee.
Ook de seksuele promiscuïteit van de groep, de leden doen het nu eenmaal allemaal met elkaar, vooral voor en na geslaagde acties, kan Mols goedkeuring niet wegdragen. Helemaal niet als ook Nora zich regelmatig overgeeft aan wat hij 'Bonobo-gedrag' noemt. Over een paar actievoerders staat er: 'Van acties werd hij geil. Vooral vooraf. Zij achteraf.' Trujillo weet hoe je iets in één klap neerzet.
Dit alles, setting en uitwerking, werkte behalve op mijn nieuwsgierigheid en gevoeligheid ook sterk op mijn lachspieren. Tragiek en humor, verlangen, overgave en lichte weerzin in een meeslepende samenhang. Geen moment ging het onder in hopeloos schuldgevoel en op de borst kloppend pamflettenproza. Lang geleden dat ik een geëngageerde roman met zoveel plezier las. Overigens zijn er regelmatig bespiegelingen over de tragiek van het extreme activisme. Dat het je gevoelloos maakt, ook op andere gebieden dan die van de strijd. 'Als je je afsloot van gevoel, had je geen keuze in welk gevoel buiten bleef en welk je behield. Misschien dat Nora daarom zo'n harde was geworden. Dat is niet iets wat zij zei, dat bedenk ik.'
Men hoeft zich niet te vergissen in Trujillo's toewijding aan de strijd tegen het doden en eten van dieren. Bij haar is dat volstrekt vanzelfsprekend. Alle argumenten komen voorbij. 'En leeuwen dan?' - activisten worden volgens Mol helemaal gek van deze klassieke tegenwerping. Dit is dus geen vrolijk boek, het is tragisch en verschrikkelijk, ook alle vormen van activisme komen voorbij. Het had me niet verbaasd als het als ondertitel 'Een encyclopedie van dierenactivisme' had meegekregen. In stijl en literair verlangen blijft het recht overeind, dit is een ijzersterke literaire roman. Ik heb de neiging hier mijn verontschuldigingen voor aan te bieden. Maar ik doe het niet. Trujillo schrijft concreet, lichtvoetig, met een merkwaardige verborgen tederheid en gevoeligheid die steeds tussen de regels van het verhaal doorschemert. Hoe mensen zich in wanhopige situaties proberen te verweren, voortdurend op de grens tussen humor en tragiek. De hoogste vorm van literaire kunst.
Tragiek, humor, verlangen, overgave, weerzin...
Jet Budelman / De Beeldunie | Carolina Trujillo schrijft concreet, lichtvoetig, met een verborgen tederheid. IJzersterk CAROLINA TRUJILLO De instructies Koppernik, 375 blz.