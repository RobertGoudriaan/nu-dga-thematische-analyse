Vaarwel Georgië Dramatische wending in de Kaukasus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Georgië gold lang als democratische belofte, maar koerst sinds kort af op een Moskou-gezinde autoritaire staat. In ongekend agressieve taal waarschuwt regeringspartij Georgische Droom om bij de verkiezingen van komend weekend niet tegen haar te stemmen.
Als je met de lifttest kunt bepalenof een land een gezonde democratie is, dan is Georgië zonet voor zijn examen gezakt. De test is simpel: durven mensen naar de etage te gaan van de belangrijkste oppositiepartij als er iemand achter hen de lift in stapt? In een typisch Georgisch kantoorgebouw - veel bling, maar na een paar jaar al uit elkaar aan het vallen - staat een man op het punt het liftknopje van de vierde etage in te drukken. Hij kijkt uit zijn ooghoek als ik instap en drukt dan op '5'. Even later loopt hij achter me aan de lift uit, toch op de vierde.
De etage is duidelijk maar voor een paar maanden gehuurd: bijna helemaal leeg en alleen verzorgd ingericht in de ruimte die is opgetuigd als tv-studio. Daar hangen vooral veel vlaggen, die van Georgië tussen die van de Europese Unie en de Verenigde Staten. Er hangen mannen rond in slecht zittende pakken, schijnbaar zonder veel om handen. Maar de lijsttrekker van de United National Movement (unm) is anders: de 41-jarige beroepspolitica Tina Bokuchava,all businessin een donkerpaars velours mantelpak, los blond haar, staalblauwe ogen en een Amerikaans accent. Over een paar weken hoopt ze de nieuwe premier van haar land te zijn.
'Of de regering directe bevelen aanneemt vanuit Moskou weet ik niet, maar de keuze bij de verkiezingen is simpel: die tussen welvaart in Europa of armoede in isolatie', zegt ze in een kantoor met uitzicht op de bergen. Bij de mogelijkheid van een verlies - en wat dat voor haar persoonlijk betekent - staat ze niet stil. 'Ik hoef daar geen rekening mee te houden, en nog minder met de lachwekkende gevolgen waarmee de regering ons bang probeert te maken. Niemand is bang.'
Dat laatste is niet waar. Afgelopen lente voerde de Georgische regering de 'Russische wet' door, waarover later meer, die overduidelijk bedoeld is om onafhankelijke media, ngo's en het maatschappelijk middenveld onder controle te brengen van de staat. Het bracht grote mensenmassa's op de been, maar dat zorgde voor een ongekend agressieve reactie. Niet alleen sloeg de ordepolitie de protesten hard uiteen, ook werd een reeks organisatoren en sprekers van de demonstraties, waaronder bekende politici, hoogleraren en juristen, in hinderlagen gelokt en door onbekenden het ziekenhuis ingetimmerd.
Die agressie wordt geëvenaard door de onheilspellende retoriek die regeringspartij Georgische Droom sindsdien bezigt. De leider ervan beloofde dat er na de verkiezingen, die komend weekend worden gehouden, 'vergelding' zal komen tegen iedereen die tegen de partij heeft 'samengespannen'. Hij riep zijn achterban op om de verkiezingen een 'Neurenberg-tribunaal' te laten worden voor de oppositie. Een oppositie die illegaal wordt, want in september ging de regering 'vol Noord-Korea', zoals een krant schreef, met de aankondiging dat het na de verkiezingen de 'criminele leden' van de zes grootste oppositiepartijen hun parlementszetel wil ontnemen, en de partijen wil verbieden omdat ze 'in feite één partij zijn' die wordt aangestuurd door een buitenlandse macht.
Die macht zou de Global War Party zijn, een Vrijmetselaars-achtige organisatie die volgens de Georgische regering zowel de Verenigde Staten, de Europese Unie, de Verenigde Naties, Groot-Brittannië als de Georgische onafhankelijke media en ngo's controleert en dirigeert. Parlementariërs en ministers van Georgische Droom houden bij hoog en laag vol dat deze uiterst machtige organisatie bestaat, maar zo geheim is dat zij er niet één lid van kunnen noemen.
Zij laten een stroom dreigementen en maatregelen uitgaan die soms bijna kluchtig autoritair aandoen. De premier liet weten dat hij de president van het land, de gerespecteerde oud-diplomate Salome Zoerabisjvili, 'zo snel mogelijk' wil afzetten om haar 'zonder vertraging te kunnen berechten', terwijl haar termijn in december afloopt. Zijn minister van Binnenlandse Zaken zei dat hij 'territoriale groepen' heeft gecreëerd die op verkiezingsdag 'geweld zullen detecteren en voorkomen' en die worden aangestuurd door een veiligheidsfunctionaris die op de sanctielijst van de VS staat vanwege het organiseren van het geweld tegen burgers van afgelopen lente.
Dit alles zal wellicht als verrassing komen voor wie Georgië een tijdje niet heeft gevolgd. Was Georgië niet een stabiel, veilig en democratisch baken in de Kaukasus? Hoe kan het dat de president zelf zegt dat zij 'geen logische, rationele verklaring' heeft voor de donkere afslag die de partij heeft genomen, de partij die haar nog maar een paar jaar geleden hielp om president te worden; hoe kan het dat zij spreekt van 'existentiële verkiezingen' voor de toekomst van haar land?
Voor die vraag gaat de juristDavid Usupasjvili eens goed zitten, in een ander tijdelijk, nog veel groter en leger kantoor, dat uitkijkt over de vervallen perrons van het uit de sovjettijd stammende Centraal Station. De ruimte heeft dezelfde combinatie van opgepimpt en armoedig. 'Straks rond de verkiezingen wordt het hier
echt vol', zegt hij en hij kijkt rond. Hij lijkt er zelf ook niet zo zeker van te zijn.
Usupasjvili is niet al te groot, gebrild, baardje, een ruim overhemd en grijs haar. Je zou hem kunnen omschrijven als een wandelende politieke geschiedenis van Georgië. Hij loopt zijn eigen levensverhaal na, en daarmee dat van het moderne Georgië. 'Ik zat twee jaar in het Rode Leger en toen ik in 1988 naar Georgië terugkeerde, viel ik midden in de politieke omwenteling', begint hij.
Georgië was toen deel van de Sovjet-Unie, in 1921 veroverd door datzelfde Rode Leger onder leiding van Jozef Stalin, zelf een Georgiër. Zeventig jaar later droeg Georgië flink bij aan het neerhalen van de Sovjet-Unie, met een onafhankelijkheidsbeweging die elke scheur in het communistische bouwwerk benutte. In 1990 kreeg de beweging haar grote kans. Usupasjvili zat, 22 jaar oud, in de centrale kiescommissie die de eerste vrije verkiezingen van het land organiseerde, in feite een referendum over onafhankelijkheid. Een jaar later organiseerde hij mede de eerste parlementsverkiezingen.
Na een paar chaotische jaren, met een staatsgreep en een burgeroorlog, kwam Edoeard Sjevardnadze aan de macht, de oud-minister van Buitenlandse Zaken van de Sovjet-Unie. David Usupasjvili werd, vers uit een rechtenstudie en oprichter van een stichting voor mensenrechten en rechtsstaat, zijn belangrijkste juridisch adviseur. Na een paar hoopvolle jaren werd Sjevardnadze steeds autoritairder, en Usupasjvili en zijn Republikeinse Partij braken met hem. Vervolgens nam Usupasjvili in 2003 deel aan de Rozenrevolutie, die nieuwe verkiezingen opleverde en een nieuwe president, de mediagenieke Micheil Saakasjvili, in Nederland bekend vanwege zijn Zeeuwse vrouw Sandra Roelofs.
Maar al snel sloegen Saakasjvili en zijn partij unm ook een autoritaire richting in. 'Onze alliantie duurde maar zes maanden', vat Usupasjvili droog samen. Hij ging weer de oppositie in en ging een verbintenis aan met Georgische Droom. Die partij won in 2012 de verkiezingen en werd toen breed gezien als een nieuwe kans voor Georgië, na een getroebleerd decennium met onder meer een korte oorlog met Rusland. David Usupasjvili werd voorzitter van het parlement.
Deze keer hield hij het langer uit: vier jaar. Maar ook Georgische Droom ontwikkelde zich in een richting die Usupasjvili niet accepteerde en hij stapte op als parlementsvoorzitter. Nu zit hij met zijn partij in een centristisch verbond, Lelo for Georgia (zoiets als 'Goal voor Georgië'), dat het democratische geweten hoopt te zijn van een nieuwe regeringscoalitie van praktisch alle partijen samen tegen Georgische Droom - als ze op 26 oktober genoeg stemmen krijgen.
'Ik had nooit gedacht dat ik dit zou zeggen, maar het voelt alsof we de verkiezingen van 1990 voor de tweede keer houden. Het is in feite dezelfde vraag die op tafel ligt: of we onafhankelijk willen zijn en een democratisch land', zegt Usupasjvili. 'Destijds kozen we natuurlijk voor onafhankelijkheid en democratie. Ik en iedereen van mijn generatie gingen ervan uit dat we voor altijd vrij zouden zijn. Maar nu heeft onze eigen regering ons land zo ver weggeleid dat we opnieuw voor een referendum over deze kwesties staan. Dus "existentiële verkiezingen", zoals onze president zegt? Nou, eh. Ja.'
Wat Georgië's nieuwsteproblemen extra verbazend maakt, is dat de democratie moet worden verdedigd tegen Georgiërs zelf. En dat de Georgische onafhankelijkheid moet worden verdedigd tegen een land dat nog in 2008 Georgië binnenviel, dat nog altijd twintig procent van Georgië bezet houdt, en waar de meeste Georgiërs wantrouwend tegenover staan: Rusland.
Van een afstand zou je kunnen denken dat Georgiërs alles wat Rusland is met een stok van zich af zouden willen houden. Georgië is een land dat het op papier goed doet. Het heeft al twintig jaar indrukwekkende economische groeicijfers, al is in het straatbeeld te zien dat de nieuwe welvaart ongelijk verdeeld is. Verkrotte huizen en verwaarloosde en smerige openbare ruimtes bestaan naast poenerige nieuwbouw, in verouderde sovjetflats leven mensen in diepe armoede, met name in oude mijnsteden in de regio, terwijl je in Tbilisi sportwagens over de winkelboulevards ziet rijden.
Maar ook met die ongelijkheid gaat het de goede kant op. En Georgië heeft vergeleken met zijn buren een vrije pers en een actief maatschappelijk middenveld. Het wordt beschouwd als het minst corrupte land in de regio, en het vrijst, vrijer dan Turkije en al helemaal vrijer dan Rusland. In de gebieden van Georgië die Rusland controleert, worden jongens geronseld om te sterven in Oekraïne. Wat heeft Rusland Georgië te bieden?
Om dat uitgelegd te krijgen ga ik langs bij het onafhankelijke onderzoekscentrum crrc, dat opiniepeilingen en ander politiek onderzoek doet. Alsof het een nationale afspraak is, is ook dit gebouw verrassend moeilijk te bereiken. Waar je voor unm langs een zesbaansweg moet lopen zonder stoep en je Lelo for Georgia binnenstapt via een soort verborgen doorgang in een winkelcentrum, eindigt de eerste weg naar crrc bij een hek en leidt de tweede over een bouwplaats naar de sovjetkant van het flatgebouw - slechts één kant is opgeknapt.
Maar directeur Koba Turmanidze, een vijftiger met ringbaardje en een lage, hese stem, heeft wel antwoorden. Hij zit achter zijn bureau in het in stemmig zwart en grijs afgewerkte hoofdkwartier van de stichting, tussen de rapporten en boeken. 'In ons land, sinds de onafhankelijkheid, hebben altijd partijen de dienst uitgemaakt die vinden dat zij niet de staat hoeven te dienen, zoals in functionerende democratieën normaal is, maar de staat hén. Ze gebruikten allemaal het veiligheidsapparaat, de politie en de rechtspraak om kritiek en oppositie te smoren wanneer ze maar konden. Nu is het Georgische Droom, maar de unm, de partij van Saakasjvili, en daarvoor Sjevardnadze, deden het ook.'
Dat wordt in Europa lang niet overal erkend. Saakasjvili bouwde een goede reputatie op in westerse landen. Ze zagen vaak wel dat hij een gladde prater was met een ziekelijke behoefte aan aandacht (hij opende eens een tunnel tweemaal met veel fanfare - eerst aan de ene kant en twee weken later aan de andere). Maar het machtsmisbruik door zijn regering zagen ze niet, of wilden ze vanwege zijn pro-westerse koers niet zien. Ook Saakasjvili probeerde het maatschappelijk middenveldkalttestellen. Hij pakte de relatie met Rusland dom en heetgebakerd aan en was medeverantwoordelijk voor de oorlog in 2008. En ten slotte dumpte hij Sandra Roelofs op een lullige manier.
'Formeel gezien zijn de rechters, de regering en het parlement gescheiden. Maar in Georgië niet: welke partij er ook wint, ze gebruiken alle staatsmacht voor zichzelf', zegt crrc-directeur Turmanidze. 'De belangrijkste tegendruk daartegen is het maatschappelijk middenveld: media, ngo's en cso's, stichtingen met een maatschappelijk oogmerk. In Georgië is er niemand die neutraal en lokaal onderzoek betaalt waarvan de gegevens beschikbaar komen voor iedereen. Rijke Georgiërs niet, en de overheid niet. Je kunt daarom als ngo alleen terecht bij buitenlandse donoren. Zo simpel is het.'
Dit is de achtergrond van de 'Russische wet'. Wie de tegendruk van media, ngo's en cso's wil wegnemen, kan dat doen via hun financiering. Geïnspireerd door het Kremlin besloot de Georgische regering vorig jaar dat iedere organisatie die twintig procent of meer van zijn budget uit het buitenland ontvangt, zich officieel moet registreren als 'buitenlands agent'. Media en organisaties die dat doen, maken zich in één klap ongeloofwaardig - en kwetsbaar voor elke volgende beperking die de regering verzint. Voor elke ngo die zich niet registreert (bijna allemaal hebben ze tot nu toe geweigerd) zijn torenhoge boetes aangekondigd die ze tot sluiting dwingen.
Dit is mede zo schadelijk omdat Georgië geen diepe democratische traditie heeft en een slecht functionerende rechtsstaat. Idealisten die het landsbelang en de samenleving willen dienen, gaan vaak niet de politiek in maar werken bij stichtingen, ngo's en cso's. Die zijn daarmee de belangrijkste drijfboei voor de democratie en rechtsstaat in het jonge land.
De regering van Georgische Droom hield het niet bij de buitenlandse-agent-wet. Ze voerde ook een wet in die bepaalt dat als een ngo een standpunt uitdraagt dat ook door een politieke partij wordt verkondigd - bijvoorbeeld dat oligarchen te veel greep hebben op Georgische Droom - de wettelijke status van de ngo automatisch wordt gewijzigd in 'politieke partij'. Prompt na de aankondiging maakte het 'Anti-corruptie Bureau' van de regering bekend dat Transparency International, een wereldbekende ngo die strijdt tegen corruptie, voortaan in Georgië geldt als politieke partij. Na grote ophef vroeg de premier aan het officieel onafhankelijke Bureau voorlopig nog even van die sanctie af te zien.
Zulke schaamteloze aanvallenop het maatschappelijk middenveld, afgekeken uit hetplaybookvan de Russische president Poetin, zouden op zichzelf genomen al zorgwekkend genoeg zijn. Maar Georgische Droom paart die aan twee andere zaken: ondermijning van Georgië's toetreding tot de Europese Unie en steeds hechtere banden met het Kremlin. En dat terwijl Georgië op de drempel van EU-lidmaatschap staat en zo'n tachtig procent van de Georgiërs (volgens peilingen van onder andere het crrc) dat ook wil.
Vorig jaar gaf de EU Georgië, samen met Oekraïne, de felbegeerde status van kandidaat-lid, als reactie op de Russische invasie van Oekraïne. Maar het gaf de Georgische regering wel 'huiswerk' mee, in de vorm van noodzakelijke stappen om de democratie, vrijheid van meningsuiting, rechtsstaat en open samenleving te versterken. En sindsdien doet de Georgische regering werkelijk in alles exact het tegenovergestelde.
'Wie de politiek volgt, ziet dat de regering ons consequent wegvoert van Europa en van de EU. Er is simpelweg geen mogelijkheid dat we op deze manier de EU in kunnen', zegt Koba Turmanidze. 'Maar naar de kiezers schildert Georgische Droom zichzelf af als heel pro-Europees en als heel succesvol in de relatie met de EU: kijk maar naar het kandidaat-lidmaatschap. Als Georgische Droom duidelijk zou stellen: wij willen ons heroriënteren op Moskou, en dit zijn verkiezingen tussen Europa en Rusland, dan zouden er niet eens verkiezingen nodig zijn. In opiniepeilingen zijn Georgiërs volkomen duidelijk welke macht zij vertrouwen en welke niet. Maar de regering brengt het op een bedrieglijke manier in beeld.'
Dat is te zien in het straatbeeld in Tbilisi. De Georgische straat is fel anti-Rusland, te oordelen naar de talloze anti-Russische graffiti en steunbetuigingen aan Oekraïne. Ook Russen voelen dat: een jonge Russische barista die ik sprak, vertelde hoe ze eerst zielsgelukkig was om te zijn 'ontsnapt' uit Rusland, maar hoe ze steeds vaker beledigingen en bedreigingen hoort. 'Jonge mensen hier zeggen dat hun problemen aan ons liggen', zei ze.
De anti-Russische graffiti concurreert met een andere visuele boodschap. De billboards, bushokjes en televisiekanalen van Georgië worden welhaast overspoeld met beelden waarop uitgebrande Oekraïense kerken naast mooie opgepoetste Georgische kerken staan, of het platgebombardeerde Marioepol in Oekraïne naast de flitsende zeeboulevard van het Georgische Batoemi. In de grauwe oorlogsfoto's staan de kieslijstnummers van de oppositie, in de welvaartsfoto's staat het nummer van Georgische Droom. Die tegenstelling hanteert Georgische Droom voortdurend, als een mantra: oorlog (de oppositie) versus vrede (de regering).
'De regering zal nooit zeggen: Rusland is onze vriend', zegt Turmanidze. 'Maar hun verkiezingsboodschap is: zonder ons zal er oorlog met Rusland komen. Kijk maar, aan de overkant van de Zwarte Zee worden steden vernietigd. De oppositie is erop uit om de oorlog naar Georgië te halen.'
Dit is een boodschap die effect heeft. De meeste Georgiërs hebben geen liefde voor Rusland, maar zijn er wel bang voor, en herinneren zich hoe Rusland in 2008 binnen een paar dagen het Georgische leger oprolde. In de regio's, die in de afgelopen generatie economisch ver zijn teruggevallen in vergelijking met Tbilisi, en waar soms met nostalgie wordt teruggedacht aan de Sovjet-Unie, geldt dat nog extra. Het sociaal-conservatisme van Georgische Droom, inclusief een luidruchtige kruistocht tegen homoseksualiteit, ligt daar ook goed. Voeg daar nog een deel van de bevolking bij dat daadwerkelijk pro-Russisch is, zeg tien à vijftien procent, en Georgische Droom vist in een rijke vijver.
De regering heeft achter de schermensteeds meer contact met Moskou. Er zijn weer directe vluchten naar Rusland en overal in Georgië kom je Russische toeristen tegen. De handel met Rusland is sinds de inval in Oekraïne flink toegenomen - een teken dat Rusland via Georgië de sancties van de EU ontduikt. En Georgische Droom heeft een offshore-wet aangekondigd die het land in feite een vluchtheuvel en belastingparadijs zal maken voor Russisch en verduisterd geld. Binnen Georgische Droom zijn sinds kort openlijk pro-Russische stemmen te horen - zelfs dat Georgië zich zou moeten excuseren voor de oorlog van 2008, die bijna unaniem wordt gezien als de schuld van Rusland.
EnterBidzina Ivanisjvili, de rijkste en machtigste man van Georgië, en vertolker van dit geluid. Ivanisjvili groeide op in armoede, als zoon van een fabrieksarbeider, studeerde voor spoorwegingenieur en begon een coöperatie voor de invoer van toetstelefoons en computers in de Sovjet-Unie. In de jaren negentig deed hij mee aan de rooftocht in de bezittingen van de Sovjet-Unie en vergaarde een fortuin in de bank- en staalsector. Hij woont nu tussen zijn kunstverzameling van een miljard op een landgoed van tien vierkante kilometer boven Tbilisi en debiteert soms wijsheden als: 'Meer dan tweehonderd miljoen heeft een man niet nodig. Daarna wordt het een sport.'
Met zijn kapitaal en connecties steunde hij de Rozenrevolutie, waarschijnlijk niet uit overtuiging, maar vanwege concurrentie met oligarchen die macht hadden in Sjevardnadze's Georgië. Hij was een paar jaarclosemet Saakasjvili, maar brak met hem, waarschijnlijk ook weer vanwege oligarchen-gemanoeuvreer. Hij richtte Georgische Droom op en werd in 2012 namens die partij ook premier van het land. Al snel stapte hij van het podium af, maar hij bleef sindsdien vanachter de coulissen Georgische Droom - en Georgië - aansturen. Onder zijn leiding ontpopte de partij zich precies zoals de machthebbers voor hen: begonnen met enorme verwachtingen, steun en hoop, en al snel verworden tot een machine voor macht, geld en baantjes.
Het is geen geheim dat Ivanisjvili mentaal en in zaken altijd op Moskou gericht is gebleven. Maar toch is er de afgelopen jaren iets veranderd. Wat precies, dat is de vraag waar de Georgische president Salome Zoerabisjvili op hintte toen ze zei dat ze 'geen logische, rationele verklaring' heeft voor de donkere afslag die Georgische Droom heeft genomen. De meeste waarnemers zoeken het bij de groeiende kritiek die Ivanisjvili heeft gekregen vanuit Europa en de VS, over hoe hij de Georgische politiek sinds 2012 verweeft met zijn zakelijke belangen. Hij is ook in een paar hoogoplopende zakelijke conflicten terechtgekomen, met name met de bank Credit Suisse (waar een medewerker via een megazwendel honderd miljoen van Ivanisjvili's fortuin verduisterde). En voor Ivanisjvili heeft alles met alles te maken.
'Ivanisjvili's vijandigheid tegen het Westen is duidelijk verbonden met de zakelijke geschillen die hij heeft', zegt Koba Turmanidze. 'Hij gelooft dat dit een georkestreerde, internationaal gecoordineerde actie tegen hem is. Hij is een samenzweringsdenker die gelooft in allerlei complotten. Daar komt ook dat idiote verhaal van de Global War Party vandaan. De meeste van zijn lakeien zijn voldoende opgeleid om daar niet in te geloven. Maar het is in hun privébelang om erin mee te gaan, en dat doen ze dus ook. Ze dienen deboss.'
Het is een ontgoochelendeconclusie, maar Georgië's afslag richting onvrijheid en richting Moskou lijkt dus veel te maken te hebben met de obsessies van één man. 'Hij is nou eenmaal de enige kerel in dit land die ertoe doet, toch?' zegt Tina Khidasheli met een lach. Khidasheli is een juriste en oud-minister en ze lacht veel, zeker voor iemand die helemaal vooraan staat in de rij van mensen met wie Georgische Droom straks wil afrekenen- en die dat heel goed weet. Ze ontvangt in decorner officevan haar ngo Civic Idea, gewijd aan een vrij, democratisch en rechtsstatelijk Georgië.
Qua aankomst verslaat Civic Idea de andere kantoren met twee vingers in de neus. 'Loop langs de slagboom, over het parkeerterrein, langs de gebouwen helemaal naar achteren, en als je op de bouwplaats staat, kun je ons gebouw zien', had Khidasheli gemaild. Dat blijkt nog een uitdaging. In het juiste gebouw wacht een David Lynch-achtig vervolg: een liftdeur in een horrorachtige kelder van een flat, een onvolledige liftcode, en als je die hebt gekraakt uitstappen in een aardedonkere gang, met kapot, soms flikkerend licht, waar je haast op de tast op zoek moet 'naar de deur met onze naam' - in een onleesbare taal. Enfin, het lukt.
Khidasheli is klein van stuk maar zit vol energie, een vrouw met roodbruin haar, in het zwart gekleed, met een orthodox kruis om haar nek. Op haar bureau ligt het boekRules for Whistleblowers,verplichte literatuur voor haar studenten. Khidasheli was voorzitter van een invloedrijke mensenrechtenorganisatie in de jaren negentig, was een van de leiders van de straatdemonstraties tijdens de Rozenrevolutie, keerde zich na een korte samenwerking af van de regering van Saakasjvili en werkte samen met Georgische Droom. Een jaar lang was ze zelfs minister van Defensie in een door die partij geleide regering. Nu is ze hun kop van jut.
'Twee maanden lang sprak de regering voortdurend over ons. Iedereen deed mee: de premier, de parlementsvoorzitter, alle ministers', zegt ze. 'Er was een persconferentie over zogenaamde anti-corruptiemaatregelen, maar het ging alleen over ons. "Laten we een voorbeeld nemen: Civic Idea", zei de woordvoerder. En toen ging hij maar door, over hoe we tot een buitenlands agent moeten worden verklaard en tot een politieke partij. Er loopt al een zaak tegen onze ngo en tegen mij, sinds januari, zogenaamd vanwege de wet tegen terrorisme en witwaspraktijken. Als ze aan de macht blijven, ben ik er absoluut zeker van dat ze mij gaan arresteren. Maar ik maak me geen zorgen. Ze gaan verliezen.' En ze lacht.
Het is niet moeilijk om te raden waarom uitgerekend Civic Idea het mikpunt is van Georgische Droom. De ngo doet onder meer onderzoek naar de rol van oligarchen en van Russisch en Chinees geld in de Georgische politiek. Laatst brachten ze weer een rapport uit, met alsbottom line:de grote donoren van Georgische Droom zijn allemaal vriendjes en broers en neven van Ivanisjvili, en hebben allemaal dieper wordende zakelijke belangen in Rusland en China. Kortom: Civic Idea is een irritante bemoeial.
Tina Khidasheli blijft vrolijk nalopen hoe de regering haar en haar ngo beentje probeert te lichten: als instrument van Taiwan, als ontvanger van zwart geld, enzovoort. 'Het volgt het Russische scenario, maar ik geloof niet dat ze bevelen uit Moskou ontvangen. Je kunt ook géén bevelen krijgen en toch stupide handelen', zegt ze. Maar na een half uur praten gebeurt het toch: de opgewektheid verdwijnt langzaam van haar gezicht als ze Georgië's huidige traject legt naast haar decennialange pogingen om van Georgië een eerlijker en opener land te maken. 'Ik zal eerlijk zeggen: wat er nu gebeurt, had ik nooit kunnen bedenken. Zelfs in de jaren negentig, toen het burgeroorlog was en er buiten mannen met wapens rondliepen, waar je rende als je de straat op moest en je moest gokken welke route het minste gevaar gaf om neergeschoten te worden - zelfs toen hadden we meer optimisme over hoe ons land zou worden bestuurd dan nu. Ik blijf super optimistisch over de toekomst van Georgië zelf, maar over de regering: dat enthousiasme is bijna verdwenen. Bij mij en bij anderen.'
Ze voegt toe: 'Er waren slechte tijden bij. Toen pro-democratische partijen weer eens verkiezingen verloren, demonstraties hard werden neergeslagen, journalisten in elkaar werden geslagen voorlivetv-camera's. Maar wat dit moment anders maakt dan alle voorgaande keren, is dat ik nooit het gevoel had dat ik een land aan het verliezen was. Nu heb ik het gevoel dat als Georgische Droom aan de macht blijft - dat dat het dan wás. Dat we een Brezjnev-fase ingaan, waarin het land diep in de modder zit, maar er geen controverses meer zijn en er nooit iets gebeurt.'
Ze trekt even aan haar onderlip, en besluit dan dat dat te pessimistisch is. 'De hoop komt ook altijd weer terug. Ik loop al sinds 1988 door de straten van dit land, in demonstraties voor vrijheid en democratie. Als het nodig is, ga ik. Maar dit voorjaar was er voor het eerst een ander publiek. Mijn kinderen kenden meer mensen dan ik. Dat was een moment van trots, het gevoel dat we een generatie hadden grootgebracht die het zal overnemen. Dus ik ben nog steeds optimistisch. Zozeer zelfs dat mensen die mij op tv zien soms later aan mijn man of aan collega's vragen: "Weet zij iets wat wij niet weten?" Tja. Misschien wel. Deze jonge generatie zal zich niet naar Rusland laten voeren.'
...