Adhd-rap

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
HIPHOP Chromakopia
Eind 2011 stond de toen net twintigjarige Tyler, the Creator in de Melkweg in Amsterdam. Bijgestaan door zijn groep Odd Future nam de Amerikaanse rapper ferm het woord. Hij was kort daarvoor doorgebroken met harde, rauwe hiphop, nu sprong hij, hij danste, hij schreeuwde - het was overweldigende adhd-rap die iedereen in de zaal activeerde, maar die ook de vraag opriep: hoelang kan zo'n artiest interessant blijven?
Lang, blijkt inmiddels. Waar veel van zijn Odd Future-kompanen enigszins naar de achtergrond zijn verdwenen, bouwt Tyler al vijftien jaar aan een eigenzinnig, overweldigend oeuvre dat met elk nieuw project een extra laag krijgt.Chromakopiais zijn achtste soloalbum en behoort tot zijn beste werk.
In veel opzichten is dit een typisch Tyler-project: de muziek klinkt chaotisch, met soms harde drums en bassen, soms stuiterende synthesizers, soms flarden soul of R&B tussen de hardcore hiphop door, en verder veel samples en gastartiesten. Het knappe is dat Tyler nooit doorslaat in zijn ambitie en zichzelf ook nergens herhaalt. Meer dan voorheen richt hij ditmaal tekstueel het vizier op zichzelf. Zonder te zwelgen staat hij stil bij het ouder worden, bij zijn roem en zijn angst voor grote bekendheid, bij de publieke (clowns)rol die hij is gaan spelen. Hij vraagt zich hardop af of hij dingen wel goed aanpakt, of hij een gezin wil, en op een ontroerende manier daalt hij af in zijn vaderloze jeugd.'She said that I make expressions like him',zingrapt hij op het melancholischeLike Him,over hoe zijn moeder zijn vader zoal heeft genoemd.'My legs to my shoulders and my chin like him/ My waist and my posture like him.'Waarop de muziek overgaat in een kalme pianoballade, en pal erna het stuiterendeBalloonlosbarst, dat gedragen wordt door een harde baslaag en dat ook juist iets van lichtheid bevat.
Dit is muziek waarin voortdurend dingen vervliegen, verschuiven, verrassen. Dat maaktChromakopiaook een best moeilijk album: Tyler, the Creator gunt zijn publiek geen rustpunten of toegankelijke refreinen, hij is het tegenovergestelde van eenpleaser. Maar daardoor heeft zijn werk zoveel kracht en bovendien is hij iemand die duidelijk denkt vanuit hele platen, niet vanuit losse nummers. De opbouw vanChromakopia,met een stuiterend begin en vervolgens kalmere flarden, met tussendoor audiofragmenten van Tylers liefhebbende moeder, zit voortreffelijk in elkaar.
Dit is het werk van een artiest die zich muzikaal gezien niet wil laten vastpinnen - en die psychologisch gezien steeds meer over zichzelf durft na te denken. Destijds in de Melkweg verscheen op het podium een jonge gast die zichzelf overschreeuwde, die aandacht wilde zonder precies te weten waarom. Nu nadert hij meer en meer een kern.Chromakopiabestaat niet alleen uit muzikale rijkdom, het is ook het verslag van alweer een leven dat voorwaarts geleefd wordt en achterwaarts begrepen. En dat verslag is zeer de moeite waard.
Thomas Heerma van Voss
Tyler, the Creator -Chromakopia