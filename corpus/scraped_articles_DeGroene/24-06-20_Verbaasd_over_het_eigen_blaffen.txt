Verbaasd over het eigen blaffen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
InHet raadsel van de geestveegt arts en filosoof Bert Keizer de vloer aan met neurocognitieve wetenschappers die denken te weten hoe het menselijk brein functioneert. Wie wil weten hoe het brein werkt, benadert het filosofisch.
Toen thuis onze oudste hond was ingeslapen,vroeg ik de dierenarts wat hij dacht dat onze jongere hond Dia zou denken nu zijn oudere kompaan Soesja er niet meer was. Niet zo veel, antwoordde de huisarts, dieren denken niet na over de dood. Dood was dood.
En toch, nadat Soesja in de tuin was begraven lag Dia een week lang lusteloos op het graf van zijn oudere vriendin. Ik weet nog goed dat ik dacht: is zijn gemoedstoestand numeetbaar?Kan ik bewijzen dat hij haarmist?Of projecteer ik mijn eigen verdriet op dit afwijkende gedrag van de hond?
Arts en filosoof Bert Keizer, schrijver vanHet refrein is Hein,zal stellen dat een hersenscan niets had opgeleverd. Zelfs als er bij de hond activiteit zou worden gemeten in de hersendelen verantwoordelijk voor emotionele reacties, emotioneel gedrag en emotionele regulatie, dan nog zou het op basis van alleen zo'n scan niet mogelijk zijn te achterhalen wélke emoties de hond op dat moment dan ervaart, wát hij voelt. En daartoe moeten we toch echt kijken naar de hond, en niet naar zijn brein. (Vrij naar Ludwig Wittgenstein: het beste beeld van de geest van de hond is zijn lichaam.) Liever nog, natuurlijk, zouden we de hond vragen wat hij voelt. En dat gaat natuurlijk niet. Niet alleen omdat wij geen honds spreken, ook omdat het maar de vraag is of een hond op die wijze op het eigen gedrag zou kunnen reflecteren, of zijn zelfbewustzijn dat toestaat. Dus kunnen wij mensen enkel kíjken naar de hond om onze mening te geven over zijn gevoel. Het is hierdoor dat de Duitse negentiende-eeuwse filosoof Friedrich von Schelling stelde dat pas in de mens de natuur haar ogen opende.
Keizer behandelt deze 'gedeeltelijke verwijdering uit het dierenrijk' in zijn nieuwste boek,Het raadsel van de geest. Zeker, er zijn meer dieren met een 'zelf': een bewustzijn dat kan voelen, proeven, ruiken, zien en horen, zelfs denken. En veel dieren vertonen, net als mensen, probleemoplossende vaardigheden en een zekere mate van zelfbesef of -bewustzijn. Maar er is geen enkel ander dier dat wil weten hoe emoties, overtuigingen en verlangens voortkomen uit fysieke processen in de hersenen en hoe deze geestelijke toestanden het lichaam beïnvloeden. Net zoals er geen hond lijkt te bestaan die zich verwondert over zijn eigen geblaf, of naar andere honden kijkt en zich afvraagt of die oudere hond wel echt bestaat of een verzinsel van zijn verbeelding is of, ook nog mogelijk, een hond die doet alsof ze een hond is die vreugde beleeft tijdens het spelen en daarom met haar staart kwispelt, maar die eigenlijk niets voelt. Maar een mens als Keizer schrijft: 'Hoe kan een geestelijke gebeurtenis (ik wil een kopje van de tafel duwen) ertoe leiden dat mijn hand het kopje van de tafel veegt? Het is echt heel raar.'
Het is niet de eerste keer dat Keizer zich buigt over het menselijk brein. In 2010 schreef hijOnverklaarbaar bewoond,over zijn verblijf bij de hersenchirurgie aan de VU in Amsterdam. Twee jaar later schreef hij een scherpzinnig ps bij dat boek,Waar blijft de ziel?,zijn essay voor de Maand van de Filosofie, waarin hij het denken van Descartes koppelde aan dat van 'neurowetenschappers met filosofische pretenties'. Keizer stelt dat deze zogenaamde neurosofen met hun werk de ziel of de geest niet verklaren, ze doen gewoon net alsof hij niet bestaat.
Ook inHet raadsel van de geestveegt Keizer de vloer aan met wat deze neurocognitieve wetenschappers te zeggen hebben over het geest-lichaamprobleem. Neurosofen gebruiken, aldus Keizer, twee betekenissen van brein door elkaar: brein als in de geestelijke activiteit dus ('gebruik je brein eens!'), en brein als 'de ingewikkelde macaroni die in de benige doos van de schedel zit opgesloten' - brein als orgaan, dus.
Wie volgens Keizer zegt dat het brein ziet, denkt, voelt en handelt, die zegt 'óf iets heel saais over het brein als geest, óf iets dat onjuist is over het brein als orgaan'. Hij citeert Dick Swaab, die schrijft dat 'we' op stress reageren 'door in de hypothalamus zenuwcellen te activeren'. Keizer: 'Een zenuwcel activeren? En dan niet zomaar eentje, maar een zenuwcel in de hypothalamus? Weet u eigenlijk wel dat u een hypothalamus hebt?'
Een eenvoudiger voorbeeld is dat van een 'auto zien'. Voorbeeld van wat een neuroloog zegt: 'Het brein ziet een rode auto.' Nee, zegt Keizer, het brein 'ziet' niets, een brein geeft pulsjes door: ú ziet iets. Wat er in het brein gebeurt, lijkt volgens hem niet eens 'een heel klein beetje' op het zien van een rode auto. Om erachter te komen wat de functie is van een hersenactiviteit, zul je, stelt Keizer, altijd aan de 'breinbewoner' moeten vragen wat hij ervaart, of kijken naar wat hij doet. We weten aan de hand van een hersenscan pas waar iemand naar kijkt wanneer we het hem vragen. En als u zegt: 'een rode auto', dan weet de neurowetenschapper nog steeds niet wat u nou vindt van de Ferrari die u ziet. ('Benzineslurper!' 'Patserbak.' 'Prachtig.' 'Die vormen zijn nog fraaier dan die van een paard.')
Ondanks de vooruitgang in de neurowetenschappen, lijkt Keizer te zeggen, blijft het geest-lichaamprobleem vooralsnog dus eenfilosofischprobleem. De vraag is dan: is dat probleem wel zo hopeloos? Is dat hele geest-lichaamprobleem wellicht geen écht probleem maar een grote, talige verwarring, een toevallig ontstaan, misleidend concept? (Keizer citeert de achttiende-eeuwse Ierse filosoof George Berkeley, die eens stelde dat filosofen de hele dag stof doen opwaaien en dan klagen dat ze niets kunnen zien. Denken gaat toch prima zonder te willen begrijpenhoehet kan?) En als denken taal is, dan is het zaak een wending naar de taal, naar de concepten te maken. Op welke wijze zijn geest en lichaam in het Westen uit elkaar gegaan?
In het derde deel van zijn boek toont de arts-filosoof zich een Hollandse nazaat van Wittgenstein en Nietzsche, een taalfilosoof die een genealogie van het geest-lichaamprobleem wil opmaken. Hij keert terug naar het begin van het westerse filosofische denken en richt zich op de oude Grieken. Dit is het sterkste, interessantste en meest indrukwekkende gedeelte vanHet raadsel van de geest.Keizer vraagt zich af hoe we ooit zijn weggekomen uit een geheel bezielde wereld, 'een wereld die ons aankijkt', een wereld die tegen ons praat. Hij bestudeert stap voor stap de 'ontgeesting' van de Griekse filosofie en ziet hoe de materie langzaam maar zeker terrein won op de mythologie, en hoe het wetenschappelijke wereldbeeld het mythische wereldbeeld als achterliggend stutsel voor het manifeste wereldbeeld steeds verder verdrong.
Keizer begint bij Homeros: Agamemnon moet zijn dochter Iphigenia offeren om de door Artemis bezielde wind gunstig te stemmen; de Grieken worden niet getroffen door de pest, maar door de toorn van Apollo, die door diezelfde Agamemnon was beledigd door zijn priester te schofferen. De windrichting en de pest zijn niet het gevolg van willoze weersomstandigheden en een onverschillige pestbacterie, maar van acties van de goden. Na Homeros volgden filosofen die deze geestelijke wereld bestreden: de wereld is niet langer iets soortgelijks als een mens, of een dier of een god, schrijft Keizer. De vraag 'waarom doe je dit?' werd vervangen door 'wat gebeurt hier?' Kennis, logica, duiding, mechanische krachten werden bediscussieerd, (natuur)filosofische concepten alsapeiron, logosennousdeden hun opmaat. De 'hardnekkige latrelatie', zoals Keizer die noemt, tussen geest en lichaam, was begonnen. Maar ook Keizers wordingsgeschiedenis van dit 'moeilijk te peilen halffabricaat' is uiteindelijk een herformulering van het geestlichaamprobleem: 'Het is te bizar voor woorden, maar wijzelf bestaan voor een deel uit geestloos spul', schrijft hij. 'En ik denk dat de dokter hier onze cellen bedoelt, onze lichaamssappen, de atomen en moleculen waaruit wij bestaan.'
Een andere zienswijze is, volgens mij, dat honden rouwen, en mensen ook, maar dat honden niet nadenken over die rouw. Onze trouwe viervoeters staan, al rouwend, niet stil bij hun éigen lot. Alles in de natuur is voorgeprogrammeerd om te overleven, maar wij hebben een zelfbewustzijn dat weet dat dat overleven uiteindelijk een hopeloze bedoening is. Die ervaring van de barst, van materie die bezielde materie wordt en dan weer 'dode' materie, blijft problematisch, en het is wellicht hierom dat de meeste mensen er niet over nadenken, totdat ze ziek worden, natuurlijk, of een naaste sterft, of ze op welke wijze dan ook worden geconfronteerd met hun sterfelijkheid. Keizer is gefascineerd door dit probleem van 'niet helemaal van de wereld zijn' en als (stervens)arts weet hij natuurlijk beter dan vele anderen dat het niet louter een theoretisch probleem betreft, maar iets van de dagelijkse praktijk.
Via het lichaam kom je niet direct bij de geest en via de geest kom je niet direct bij het lichaam. Door de barst tussen die twee komt volgens mij wél het licht naar binnen om het geest-lichaamprobleem te kunnen bekijken. Keizer zelf heeft, al kon ik het zo snel niet terugvinden, onze geest ooit vergeleken met de stemming op een feestje: het feestje kun je zien maar de stemming niet, en toch kan iedereen de sfeervoelen. Een hond zie ik zijn zelf, ondanks al zijn gevoelens, nog niet met zo'n fraai beeld treffen. Anders gezegd, door onze geest zijn wij ons bewust van ons bewustzijn.Zelfbewust.
Rijksmuseum | Pieter de Josselin de Jong, Liggende honden, circa 1871-1906