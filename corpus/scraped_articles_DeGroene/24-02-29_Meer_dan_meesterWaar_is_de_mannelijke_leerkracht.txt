Meer dan meester Waar is de mannelijke leerkracht?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 februari 2024
De meester, ooit de notabele van de gemeenschap, heeft zijn aanzien verloren. In het primair onderwijs heerst naast een schrijnend lerarentekort een groot gebrek aan mannen. Waarom willen zo weinig mannen nog meester worden?
Ik herinner me de meestersuit mijn basisschooltijd allemaal. Meester Erwin, die rondreed in een rode Mercedes en uitkwam voor zijn seksuele geaardheid omdat de jongens uit mijn klas 'homo' en 'flikker' riepen. Meester Haroon, bij wie ik na een lesdag even bleef hangen omdat ik bang was om opgewacht te worden bij het fietsenrek. Meester Arjen, die nummers van de Red Hot Chili Peppers meespeelde op zijn elektrische gitaar. Ze waren allemaal meer dan meester; ze namen iets van zichzelf mee naar het klaslokaal waardoor ik mezelf, al was het soms maar heel even, ook durfde te laten zien.
Mijn meesters kleurden mijn kinderjaren, realiseer ik me als ik op een grauwe herfstdag mag meekijken op de Oranjeschool in RotterdamZuid bij meester Gerhard Schipper. Tijdens de pauze zit hij gehurkt op het schoolplein, er dartelen acht kleuters om hem heen. Ze kijken verwonderd als hij het rode deksel van een klein terrarium verwijdert. 'Zien jullie die voelsprieten?' vraagt hij hun.
'Slakkie, slakkie', roept een kind in gele regenjas.
'Kijk, deze slak is in zijn huisje verdwenen. En die slak kruipt. Zien jullie dat slijmspoor? Heel voorzichtig hoor, Mohammed.' De kinderen houden zich vast aan zijn schouders. 'Wat zou dit zijn, die zwarte korreltjes op dat blad?'
'Een rups', zegt Mohammed.
'Nee, nee', zegt Schipper. 'Een slak heeft geen wc.'
'Ieeeuw, gadverdamme', zeggen de kinderen. We lopen naar een tuin op het schoolplein, door een hek en dan over een pad van houtsnippers. Bijna alle bloemen zijn verwelkt, alleen een bosje boterbloemen deint nog in de eerste scherpe najaarswind. 'De meeste kinderen hier op school doen geen ervaringen op in de natuur, zoals jij en ik in de polder of in de achtertuin van onze grootouders. Dat is wat zij missen', zegt hij. Twee kleuters grijpen ondertussen naar een spinnenweb - 'Nee, nee, anders moet de spin weer vijf dagen werken voordat hij zijn web af heeft.' Tegen mij: 'Het is ook de liefde voor de natuur. Ik probeer ze te leren dat de natuur bij ons hoort.'
De kinderen van groep 1/2C schuifelen na een kwartier in de buitenlucht over de rode traptreden naar de tweede etage van het schoolgebouw. Hoog boven het okergele linoleum hangen zelfportretten aan een waslijn, elk aan twee knijpers. De kinderen aan een zeshoekige tafel wijzen me hun schilderijen op A4-papier aan terwijl ik bij de bouwhoek, achter in het lokaal, op een kleuterkruk plaatsneem.
Er volgen die ochtend zoveel indrukken dat het me nauwelijks lukt om die allemaal te verwerken. Meester Schipper leest voor uit het prentenboekKikker is Kikkervan Max Velthuijs, over een kikker die zich onvoorstelbaar nutteloos voelt. Hij roffelt op een djembé en zingt ogenschijnlijk geïmproviseerde liedjes ('Piet draagt een mooie kraag met franje/ En in de herfst, vind jij soms een kastanje/ En Sinterklaas komt helemaal uit Spanje'). Er komt een muziekdocent binnen, die een half uur lang probeert de kinderen telkens een ander ritme aan te laten aanhouden. Ondertussen dweilt er een kleuter over het linoleum, Schipper zet hem weer op zijn stoel. Twee kleuters die zonder ontbijt naar school zijn gebracht, geeft hij zijn eigen boterhammen. Er wordt gekleid, gerekend, gespeeld bij de zandbak. Kinderen luisteren wel, dan weer niet, Schipper noemt hun naam en vraagt hun naar hem te kijken. De kleuters doen wat hij verlangt en zijn vaak vijf minuten later alweer vergeten wat dat precies was, waarop hij hen met hetzelfde zorgvuldige geduld opnieuw tot de orde roept.
Terwijl ik steeds ongeduldiger op de klok achter in het lokaal kijk, lijkt Schipper juist te gedijen in deze onrust. Het was zelfs de voornaamste reden dat hij een paar jaar geleden besloot terug te keren naar het primair onderwijs in Rotterdam, vertelt hij me als de kinderen van school zijn gehaald. Hij had al zo'n 25 jaar in de stad gewerkt, kreeg drie kinderen en ging daarom tijdelijk dichter bij huis werken, in een dorp. Maar daar miste hij een zekere diepgang die hij op de Oranjeschool wel ervaart. Met enige regelmaat krijgt hij nu kinderen in zijn klas die nog maar net in Nederland wonen. Nog vaker ziet hij kinderen die opgroeien in de omliggende wijk Bloemhof, met veel kleine appartementen, zonder eigen slaapkamer. Of kinderen wier ouders de taal onmachtig zijn.
'Er zijn hier voor mij meer kansen om de kinderen met van alles in contact te brengen: theater, schilderen, tekenen', zegt hij. Hij kijkt even naar de portretten aan de waslijn. 'Die tekeningen zijn voor vijfjarigen echt heel goed, omdat we het veel doen en ik ze individueel begeleid. Ik vind de relatie met de kinderen en hun persoonsontwikkeling het belangrijkste. Dan pas kun je leren, dan pas kun je lesgeven. In het dorp was ik gewoon de meester die lesgaf, hier ben ik veel meer dan dat.'
Denk je dat het anders geweest zou zijn als je een juf was? vraag ik.
'Een meester of juf? Dat maakt geen verschil, denk ik. Alleen zijn er natuurlijk steeds minder meesters. Toen ik in 1994 afstudeerde aan de pabo werden maar zeven van de 88 studenten meester.'
Ik herinner me de meesters uit mijn jeugd vooral omdat het er zo weinig waren. In de jaren negentig was ongeveer een derde van alle onderwijzers man, daarna nam dat aandeel verder af, zoals de man-vrouwverhouding ten tijde van Schippers afstuderen doet vermoeden. Naast het alomtegenwoordige lerarentekort groeide stilaan het gebrek aan meesters. Tegenwoordig is minder dan een op de vijf leerkrachten in het primair onderwijs een man en lijkt het tij, ondanks talloze initiatieven, nauwelijks te keren.
De man en het onderwijs lijken niet meer voor elkaar bestemd, terwijl de basisscholen niets liever zouden willen dan een gelijkwaardigere sekseverdeling. Om erachter te komen wat het betekent om in het huidige tijdsgewricht meester te zijn, sprak ik de afgelopen maanden ruim twintig meesters die (binnenkort) werkzaam zijn in het primair onderwijs, van pabo-studenten en zij-instromers tot mannen die al hun hele werkende leven in een lokaal vertoeven. Wie is de meester?
Zie het onderwijs als de werelden elke klas vormt zijn eigen ecosysteem. Die wereld zag er een eeuw geleden volkomen anders uit. Er was eveneens een disbalans, maar de samenstelling was tegengesteld. In een vakblad vind ik een artikel uit 2015 over de geschiedenis van rolmodellen in het onderwijs. Onderzoeker Gerda Geerdink, auteur van het stuk, promoveerde op sekseverschillen onder pabo-studenten en schrijft dat aan het eind van de negentiende eeuw ongeveer twee derde van de leerkrachten in het openbaar onderwijs al vrouw was, 'omdat leerkracht een geaccepteerd beroep was voor vrouwen die tegen de heersende moraal in toch wilden of moesten werken'. Het werk lag 'in de lijn van haar natuurlijke wezen en kwaliteiten'. Vrouwen moesten zich echter beperken tot de onderbouw, waardoor mannen het voornaamste deel van het onderwijssysteem konden blijven domineren.
Toch moet de man zich tot op zekere hoogte bedreigd hebben gevoeld, want tijdens de economische crisis van de jaren dertig werd er een werkverbod voor gehuwde vrouwelijke leerkrachten ingesteld om te voorkomen dat mannen zonder baan zouden komen te zitten. In 1957 werd dat verbod weer opgeheven met de aanvaarding van de motie-Tendeloo en kon er een definitieve cultuuromslag plaatsvinden. Een jaar later werkten er weer meer vrouwen dan mannen in het primair onderwijs, waarna dat aandeel enigszins stabiliseerde, tot in de jaren negentig de man grotendeels uit het onderwijs werd verdreven; de generatie van meester Schipper.
De feminisering van het onderwijs is tegenwoordig in bijna alle oeso-landen een gegeven, gemiddeld is daar nog maar een op de vijf basisschoolleerkrachten een man. Nu kunnen we natuurlijk doen alsof dat geen probleem is, maar dat is het wel, schrijft de Britse onderzoeker
Richard V. Reeves in zijn boekOf Boys and Men(2022). Zoals in ieder verstoord ecosysteem, kunnen verschuivingen voor de ene soort gunstiger uitpakken dan voor de andere.
Het is wellicht een enigszins eendimensionale weergave van de werkelijkheid, maar wat vooral opvalt is dat de onderwijsresultaten van mannen de afgelopen twintig jaar structureel onderdoen voor die van vrouwen, sommige onderzoekers wijten dat verval aan de terugloop van het aantal meesters, die vooral voor jonge jongens als rolmodel kunnen fungeren. Bovendien waarschuwt Reeves dat de feminisering van het onderwijs genderstereotyperingen versterkt, omdat ons begrip van mannelijkheid en vrouwelijkheid wordt gevormd in onze kinderjaren. Een geëmancipeerde samenleving, het doorbreken van het patriarchaat, begint dus bij meer meesters in het basisonderwijs.
Het ministerie van Onderwijs,Cultuur en Wetenschap liet de afgelopen decennia diverse onderzoeken uitvoeren naar de mogelijkheden om de diversiteit in het basisonderwijs te vergroten. In het recentste rapport, uit 2021, schrijven de onderzoekers in de inleiding dat 'de ongelijke man-vrouwverhouding haaks staat op de overtuiging dat de lerarenpopulatie een afspiegeling zou moeten zijn van de samenleving, dat meer diversiteit positief bijdraagt aan de cultuur op de werkvloer, en dat meer mannen voor de klas een positief effect heeft op de persoonlijke ontwikkeling van jongens en meisjes'. Maar ook dat het 'helaas niet altijd eenvoudig is gebleken om vanuit de opgedane kennis een gefundeerde vertaalslag te maken naar concrete actieplannen om het percentage mannen in het primair onderwijs te doen stijgen'. Waarom lukt dat niet?
De onderzoekers van het rapport baseren zich op ruim vijftig wetenschappelijke publicaties en benoemen allerlei mogelijke oorzaken voor het mannentekort. De inhoud van de lerarenopleiding zou mannen te weinig aanspreken, de verplichte kleuterstage wordt door sommige toekomstige meesters vervloekt, het gebrek aan mannelijke medestudenten of collega's zou eenzaam zijn, er is te weinig carrièreperspectief en het onderwijssalaris wordt structureel onderschat.
Een onderzoek van Australische en ZuidAfrikaanse wetenschappers uit 2020, dat niet is meegenomen in het rapport van ocw, wijst bovendien nadrukkelijk op de maatschappelijke stereotyperingen van mannen die kiezen voor het onderwijs. Ze schrijven dat de algehele maatschappelijke opvatting dat het onderwijs 'vrouwenwerk' is 'bijzonder schadelijke consequenties heeft voor mannen die ervoor kiezen om jonge kinderen les te geven. (...) [Die mannen] worden vaak gemarginaliseerd en beschouwd als vrouwelijk of homoseksueel, ongeacht hun mannelijkheid of seksualiteit.' Vrijwel alle onderzoeken wijzen op imago- en statusproblemen van het basisonderwijs, de meester is gedevalueerd.
Hoe anders zag het leven van een meester er een eeuw geleden uit, zoals opgetekend inDe gelukkige klas(1926) van Theo Thijssen, meeslepende autofictie over de belevenissen van meester Staal en zijn klas. Inmiddels is het boek bovenal een tijdsdocument; de meester was een sociale stijger en bovenal een van de notabelen van de gemeenschap, zijn autoriteit was onaantastbaar. De school van meester Staal was een herenbiotoop aan de vooravond van een feminiseringsgolf.
'Iedere taak die aan waarde wint, uit sociaal of economisch oogpunt, gaat over of blijft in handen van mannen. Iedere taak die aan waarde verliest, uit sociaal of economisch oogpunt, gaat over of blijft in handen van vrouwen', schreef de Franse sociologe Évelyne Sullerot in 1967. De toename van vrouwen in het onderwijs leidde volgens de 'wet van Sullerot' tot het huidige statusverlies, hoe goed meester Staal het ook met zijn klas voorhad.
Aan het einde van de zomerontmoet ik Edwin Borger op het stationsplein van Haarlem. Een man met jarenlange ervaring voor de klas en klassieke tatoeages op zijn bovenarmen, een scheepskompas, een roos, eerder nozem dan meester. De vakantie is net afgelopen, de scholen zijn weer begonnen, en hij heeft voor het eerst sinds lange tijd weer voor een dag per week een klas onder zijn hoede. De rest van de tijd werkt hij als schoolopleider en docent op een hogeschool. Toen Borger in 1991 van de pabo kwam (zes meesters, veertien juffen) was dat nog een vrijplaats, vertelt hij. 'Mijn favoriete vak was buitenspelen, dat schreef ik later ook altijd in de vriendenboekjes van mijn leerlingen. En dan bedoelde ik niet het zitten op een bankje, koffiedrinken en na een kwartier weer naar binnen. Nee, ik zag het meer als metafoor: dat ik het liefst spelenderwijs leer. Dat kon toen nog op de pabo.'
De opleiding is volgens hem verworden tot een beperkende structuur waarin de persoonlijke ontwikkeling van studenten er steeds minder toe doet. Alle eigenheid werd overboord geworpen, de eenheidsworst omarmd. De leerlingvolgsystemen zijn weerzinwekkend, net als de overdreven bewijslast waaraan (aanstaande) leerkrachten soms worden onderworpen. Laatst sprak Borger nog een mannelijke zij-instromer die een filmpje moest maken om aan te tonen dat hij in staat was iets in een bepaalde vorm te kleien. 'Dat hele circus eromheen leidt enorm af van alles waarom ik ooit voor dit vak heb gekozen', zegt hij. 'Precies daarom kiezen steeds minder mannen voor het primair onderwijs.'
Ongeveer een kwart van de instromende pabo-studenten is man, vier op de tien stopt vroeg of laat met de opleiding, slechts een derde van hen besluit uiteindelijk om les te geven, naar schatting verlaat vervolgens nog eens een op de drie meesters binnen vijf jaar het onderwijs. Een rekenvoorbeeld, om het wat minder abstract te maken: stel dat zich vierhonderd studenten aanmelden voor de pabo, dan zijn daarvan honderd mannelijk, na uitval blijven er zestig over, uiteindelijk worden twintig mannen daadwerkelijk meester, vijf jaar later staan er nog maar dertien mannen voor de klas. Treurige cijfers.
En dus moet het roer rigoureus om, vindt Borger, een kentering waardoor mannen weer de schoonheid van het meesterschap zouden kunnen inzien. Hij begint tijdens ons gesprek meermaals over de bejubelde Franse documentaireÊtre et avoir(2002) van Nicolas Philibert, over een kleine dorpsschool met dertien leerlingen waar meester Lopez zo liefdevol, aandachtig en afgestemd lesgeeft dat het beeld uit een andere tijd lijkt gegrepen, eerder de tijd van Theo Thijssen dan rond de eeuwwisseling. Dat is het gevoel dat Borger weer wil aanspreken, dat volgens hem resoneert bij de huidige generatie meesters. In 2015 richtte hij daarom met RobertJan Kooiman de stichting Meestert! op, met als doel om meer mannen het onderwijs in te krijgen en te behouden.
Sindsdien organiseren Borger en Kooimancommunitieswaarin mannelijke zij-instromers, pabo-studenten en ervaren rotten eens in de zoveel tijd bijeenkomen om in gesprek te gaan over het meestertekort en radicale ideeën poneren om het probleem op te lossen. Die communities moesten voelen als een voetbalteam, vertelt hij me die nazomerse dag in Haarlem. 'Je komt regelmatig bij elkaar om te trainen, gaat met elkaar op stap, beleeft dingen, bent allemaal anders, en het bindmiddel is voetbal. In onze communities werkt het net zo, alleen dan houden we allemaal van het onderwijs', zegt hij bevlogen.
Op een van de eerste bijeenkomsten ontstaat het idee om scholen te 'overmeesteren': op een basisschool worden alle lessen voor een dag overgenomen door mannen, om jonge jongens te laten zien hoe leuk het is om een meester te hebben (onderzoek toont aan dat positieve ervaringen met meesters op jonge leeftijd een belangrijke reden is om als volwassene het onderwijs in te gaan). De stichting overmeestert scholen in Rotterdam, Arnhem en Amsterdam. Telkens levert dat media-aandacht op, vertelt Borger, maar uiteindelijk leidt de actie op de Peetersschool in Amsterdam-Zuid in 2017 tot een landelijke doorbraak. Er komen bij stichting Meestert! tientallen verzoeken binnen om ook daar lokale afdelingen te stichten. Haarlemmermeer, Haarlem, Brabant, de Achterhoek, Heerenveen, Broek in Waterland, Flevoland, Groningen, Breda, Leeuwarden.
Binnen een paar jaar struinen afgevaardigden van Meestert! alle voorlichtingsdagen van de lerarenopleidingen af, de lokale afdelingen fungeren als ontmoetingsplaats en sociaal vangnet voor beginnende meesters, de oprichters worden betrokken bij besprekingen en initiatieven van gemeenten om het lerarentekort terug te dringen. Het hele basisonderwijs klampt zich vast aan hun initiatief, eindelijk is er een teken van hoop in de uitzichtloze misère.
'En nu ligt het allemaal op z'n reet', zegt Borger dan plots. 'Er gebeurt helemaal niets meer.'
Het was allemaal te vrijblijvend, op den duur lukte het hun niet meer om de lokale afdelingen regelmatig bijeen te krijgen, en dus viel het initiatief ten prooi aan de maalstroom waar elk amateurvoetbalteam vroeg of laat aan ten onder gaat: het valt of staat met de bezieling en verbondenheid van alle teamgenoten. 'Natuurlijk is dat frustrerend', zegt hij, 'want alles om er een succes van te maken ligt er.'
Borger doelt op de gemeenten die subsidies hebben verstrekt, maar vooral op de onderzoeken die hij me later die middag zou toesturen. Een haast oneindig pakket met wetenschappelijke publicaties over het mondiale meester tekort, het fundament onder hun stichting. Een van die stukken heetAre Male Teachers Headed for Extinction?en werd gepubliceerd in 2017. De Australische auteurs concluderen dat het aandeel mannelijke leerkrachten 'nooit meer zo hoog zal zijn als op het moment van deze publicatie' als structurele veranderingen in het onderwijsbeleid en het curriculum van de onderwijsopleidingen achterwege blijven.
Er zijn door academici meerdan voldoende oplossingen aangedragen om het mannentekort te slechten, maar in de praktijk blijkt de implementatie daarvan moeizaam. In het eerdergenoemde ocw-rapport werden dertien aanbevelingen opgesomd, maar eigenlijk geldt voor vrijwel elk aandachtspunt hetzelfde kip/ei-probleem. Neem het imago-advies: 'Stimuleren dat kinderen al vanaf jongere leeftijd een realistisch, divers en sekseneutraal beeld van de pabo, het beroep en de (loopbaan)kansen in het onderwijs ontwikkelen.' Dat 'realistische beeld' kan alleen vormkrijgen als er meer meesters zijn, waar een tekort aan is, waardoor dat beeld niet kan ontstaan.
Soms lijken de aanbevelingen zelfs contraproductief, zoals het advies om 'geen dominante focus op het aantrekken van mannen' te hebben, terwijl in datzelfde rapport voorbeelden worden aangedragen die juist het belang van een dergelijke 'dominante focus' benadrukken. De aanbevelingen zijn bovendien veelal gericht aan de onderwijsopleidingen en schoolbesturen (en niet aan de overheid zelf), terwijl de opleidingen en de besturen al de grootste moeite hebben om mannen aan te trekken en het hun naar de zin te maken. Kortom: hoe eenvoudig en talrijk sommige oplossingen ook lijken, het wil niet vlotten.
Ondanks de gure omstandigheden lijkt het wolkendek soms toch even open te breken. In 2020 was ongeveer een kwart van de eerstejaars pabo-studenten man, terwijl dat vier jaar eerder iets meer dan een vijfde betrof. En ook het aandeel gediplomeerden mannen nam sinds 2016 toe: van bijna dertien procent destijds naar iets meer dan achttien procent in 2020.
Op Hogeschool De Kempel, aan de beboste buitenrand van Helmond, ziet het schoolbestuur die toestroom de laatste jaren ook terug in het leerlingenbestand, maar in het najaar tel ik bij een vierdejaars college pedagogiek slechts vijf mannen in een klas van zo'n vijftig studenten. Na afloop spreek ik twee mannelijke studenten die vertellen dat hun vroegere meesters een diepe indruk op hen hebben gemaakt en dat ze daarom voor de pabo hebben gekozen.
Finn Versleijen was er volstrekt zeker van dat hij na zijn studie les wilde geven aan de bovenbouw, maar kwam er tijdens zijn verplichte kleuterstage achter dat hij een diepe liefde bleek te koesteren voor de onderbouw. 'Het is zo mooi dat je ze kunt helpen de eerste stappen te zetten. Toen ik ze vorige week bijvoorbeeld leerde tellen. Aan het begin van de les kunnen ze de cijfers nog niet herkennen, maar na een paar keer oefenen kunnen ze dat wel en zeggen ze: wauw meester, ik kan nu tellen. Dat is zo onbeschrijflijk mooi.'
Ruben Hegger, een ingetogen jongeman met kort donkerblond haar en een stoppelbaardje, zegt dat hij voorafgaand aan de opleiding wel een idee had van het zichtbare deel van het beroep, het lesgeven, en dat hij daar ook onwijs van geniet, maar dat hij inmiddels tegen de administratieve taken opziet, net als dat hij baalt van het geringe aantal mannelijke collega's. Tijdens zijn huidige stage is hij de enige man en is de lerarenkamer in de pauze 'soms net een kippenhok'. Op Hogeschool De Kempel proberen ze mannelijke eerstejaars over de klassen te spreiden, zodat geen enkele man alleen in een klas terechtkomt en de uitstroom hopelijk beperkt blijft.
Bij de universitaire pabovan de Universiteit Utrecht, een opleiding die de lerarenopleiding combineert met een bachelor onderwijswetenschappen, creëren ze eveneens mannenclusters, vertelt universitair hoofddocent Luce Claessens in een café in Utrecht. 'We zijn wel voorzichtig met de jongens, omdat we het belangrijk vinden om de weinige mannen te behouden. We proberen bijvoorbeeld elk jaar mannelijke studieloopbaanbegeleiders en mentoren te hebben, zodat jongens daar terechtkunnen met vragen die specifiek voor meesters gelden.' De studieverenging van de opleiding heeft daarnaast een mannenafdeling, waarmee ze me in contact brengt.
Een paar weken later mag ik een deel van de ontgroening van de eerstejaars studenten bijwonen. Ik zit met tien eerstejaars in het universiteitsgebouw onder tl-verlichting aan een gelakte, donkerbruine tafel die vol staat met opengeklapte pizzadozen. Aan de muur hangen zwart-witportretten van overwegend mannelijke emeriti van de faculteit sociale wetenschappen. We zitten nog maar net of er komen een paar ouderejaars, jasje-dasje, met sporttassen vol grote flessen alcoholische drank de kamer binnen. Ze moeten lachen als ik vertel wat ik kom doen. 'We snappen wel dat je hierbij wilt zijn, dit is een belangrijk onderdeel van het meester-worden', zegt een van hen. Gelach.
Een eerstejaars zegt, nadat hij een hap van zijn pizza heeft genomen, dat ik nu vast 'een heel gek beeld' van hen moet hebben. 'Dit is voor ons de eerste keer dat we met alle mannen, zo vol testosteron, bij elkaar zitten. De weinige mannen graviteren automatisch een beetje naar elkaar toe, op de opleiding zijn we maar met acht.' Een andere eerstejaars vraagt hem daarop of hij het lastig vindt dat er zoveel vrouwen op de opleiding zijn. 'Nee, je moet ook wel een beetjein touchzijn met je feminiene kant om leraar te worden, toch?'
Als de flessen worden ontkurkt, verlaat ik de ruimte met hetzelfde gevoel als ik ken van de gemiddelde sportkleedkamer. Dezelfde opwinding, dezelfde gespannenheid, dezelfde constante drang om te verzanden in een wedstrijd ver plassen. Maar soms verzacht de sfeer, als het tussen het gebral door ook even over hun eerste stages gaat.
Een echo van dit studentikoze mannensamenzijn zijn de bijeenkomsten die stichting Meestert! organiseert en waar ik aan het einde van mijn zoektocht nog voor word uitgenodigd. In een brasserie in Rotterdam staan vijf tafels tegen elkaar geschoven, negen meesters eromheen. Eigenlijk zijn onze verhalen op een bepaalde manier verstrengeld, zegt medeoprichter Robert-Jan Kooiman tegen mij. 'Want wij zijn op zoek naar hoe we met elkaar verder kunnen, als stichting, en jij zoekt naar wat het betekent om meester te zijn. Misschien zijn dat wel dezelfde vragen.'
De meesters hebben het over de moeizame samenwerking met de gemeente Rotterdam, die is stopgezet omdat de gemeente wil dat hun impact meetbaar is, terwijl die volgens de stichting onmogelijk te meten valt (een woordvoerder van de gemeente bevestigt dat en geeft aan dat de meetbaarheid een voorwaarde is voor alle subsidies). Over hun appgroep waarin 66 meesters zich hebben verenigd, maar waarin vrijwel niemand meer reageert op acties en ideeën. Over dat ze trots zijn te ageren tegen de heersende, vrouwelijke werkcultuur waaraan ze zich 'moeilijk kunnen ontworstelen' ('gedomineerd door vrouwen', zegt een van hen; 'we moeten zittend plassen', zegt een ander). Over het beperkte carrièreperspectief, dat ze de klas worden uitgejaagd als ze hogerop zouden willen, als ze directeur willen worden. Over hun liefde voor lesgeven. Over hoe fijn het is om samen te komen met andere meesters, hoeveel steun ze daaruit putten.
In een telefoongesprek metRobert-Jan Kooiman, een paar dagen voor de bijeenkomst, zeg ik nog dat ik moeite heb met dit artikel omdat het voor mijn gevoel ontbreekt aan een gedegen verhaal, alsof ik er maar niet achter kom wat het betekent om meester te zijn, ondanks alle gesprekken met mannelijke leerkrachten en mijn bezoek aan meerdere lerarenopleidingen en klaslokalen. 'Misschien is dat het wel', zegt hij dan, 'dat het de meester ontbreekt aan een verhaal.'
Maar dat verhaal is er wel, denk ik na afloop van de bijeenkomst in de brasserie. Het verhaal van de meester ligt besloten in het nostalgische verlangen naarDe gelukkige klasenÊtre et avoir. Een schreeuw om ruimte voor onconventionele lesmethoden, om de verplichte kleuterstage over te slaan, om geen video's te moeten sturen van hun gekleide vormen als bewijs van hun kunde, om niet altijd te verlangen naar meetbaarheid van hun impact, om te zorgen dat carrière maken niet automatisch betekent dat ze de deur van het klaslokaal achter zich dicht moeten slaan, een schreeuw gericht aan het onderwijs en de politiek om met al die verlangens mee te buigen.
Maar de meester is een roepende in de woestijn en het systeem is als een blokkenstoof; het rondje past alleen door een rondje, een driehoekje alleen door het driehoekje. Daarom sloop de romantiek uit het meesterschap, verdween de prik uit de cola, wellicht onder druk van de wet van Sullerot, maar zeker omdat hun de vrijheid is ontnomen om meer dan meester te zijn.