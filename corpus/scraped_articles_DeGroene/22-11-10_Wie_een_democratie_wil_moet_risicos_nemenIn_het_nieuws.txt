Wie een democratie wil, moet risico's nemen In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Met de winter in aantocht lijkt er verandering op komst in Oekraïne. Misschien is het de menselijke neiging om patronen te willen herkennen, maar de tekenen zijn er. Russische soldaten plunderen Cherson, in afwachting van hun vlucht of een slag om de stad - zelfs de beenderen van maarschalk Potjomkin zijn uit hun crypte gegraven en meegevoerd. De burgemeester van Kyiv waarschuwde zijn inwoners om 'voorbereid te zijn op het ergste': Rusland probeert de miljoenenstad een winter zonder verwarming, elektriciteit en stromend water op te leggen.The Washington Postberichtte dat de VS de Oekraïense regering tot onderhandelingen met Moskou proberen te bewegen. De VS vrezen 'oorlogsmoeheid' in Europa: afnemende steun voor Oekraïne. Bij ons.
Misschien vormt zich inderdaad in de komende weken een nieuwe balans in Oekraïne, met de Russen teruggedreven over de Dnjepr, en de Russische oorlogsinspanning toenemend gericht op het uithoudingsvermogen van de Oekraïense bevolking en van de Europeanen die hen ondersteunen. De Russische mobilisatie wijst ook in die richting: een strijd van de lange adem. In zo'n strijd zijn denkers essentieel die kunnen verhelderen wat er precies op het spel staat in Oekraïne, en die ons eraan herinneren waarom de Russische invasie en de Oekraïense reactie daarop eerder dit jaar zo diep resoneerden bij de meeste Europeanen.
Zo iemand is de Amerikaanse historicus Timothy Snyder. In zijn essay in dit nummer (op pagina 40) stelt hij de bedrieglijk simpele vraag: wat zei de Oekraïense president Zelensky precies toen hij eind februari naar buiten liep, terwijl Kyiv onder vuur lag en Russische commando's op hem jaagden, en voor de camera verklaarde: 'De president is hier.' Zelensky weersprak er in de eerste plaats de Russische beweringen mee dat hij de benen genomen had. Maar belangrijker, schrijft Snyder, was dat Zelensky de wereld eraan herinnerde dat er een natuurlijk verband bestaat tussen democratie, ethische overtuigingen en fysieke moed.
Grote woorden, maar die zijn niet ongegrond. In de VS blijkt grofweg de helft van de kiezers met leugens te verleiden tot stemmen op een partij die controle op het kiessysteem zélf als hoofddoel heeft.
In Brazilië stemde bijna de helft van de bevolking op een kandidaat die meer dictatuur en minder democratie beloofde, en stonden demonstranten voor legerbases te schreeuwen om een staatsgreep.
De komende maanden zal Rusland proberen om het debat in Europa weg te krijgen van de waarheden die de oorlog heeft aangetoond: dat de Oekraïense natie bestaat en het Russische regime een bedreiging voor de vrijheid in Europa is. Rusland zal de link willen leggen met de persoonlijke problemen van Europeanen. Die zijn er: een Franse ngo publiceerde een peiling die aangaf dat tachtig procent van de Europeanen (in zes landen) het afgelopen jaar belangrijke keuzes had moeten maken in de persoonlijke uitgaven. Een kwart omschreef de eigen financiële positie als 'precair'. Maar de link tussen deze problemen en frontbewegingen in Oekraïne is een bijzonder ver opgerekte waarheid, of fictie. De link tussen frontbewegingen en de dreiging voor vrijheid in Europa is reëel.
Snyder haalt in dit opzicht de Tsjechische dichter en latere president Václav Havel aan. Zelensky leeft 'in de waarheid', en stelt zich tegenover het universum van Poetin, waarin niets waar is en niets het is waard om offers voor te maken. In dit universum kon Rusland de graandeal, over Oekraïense graanexport, onmogelijk meer uitvoeren; en kon dat vervolgens toch wel. Was Navo-uitbreiding een vreselijke bedreiging voor Rusland; en maakte Navo-lidmaatschap van Zweden en Finland eigenlijk niet uit. Was het doel van de invasie het 'beschermen' van de Oekraïners; tot hun overleving in de winter het doel werd.
Oekraïne ontmaskert dit, door collectief te zeggen 'wij zijn hier'. Laten we dat blijven erkennen en de les meenemen voor onszelf: dat een democratie alleen kan worden gevormd door mensen die dat willen, en dat bekrachtigen door er risico's voor te nemen.
In de VS blijkt de helft van de kiezers met leugens te verleiden