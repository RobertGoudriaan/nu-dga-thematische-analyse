Onze overheid benadeelt biologische boeren bewust In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
'We hoeven nietaltijdhet braafste jongetje uit de klas te zijn.' Dit zelfgenoegzame zinnetje duikt elke keer op als Nederland zich niet houdt aan internationale verdragen of Europese normen en afspraken. Of het nu gaat om het voorkomen van belastingontwijking, manieren van vissen, de water- en luchtkwaliteit of het bevorderen van de biodiversiteit; er zijn telkens weer goede redenen waarom we deze keer wél een loopje met regels en wetten mogen nemen. Het zinnetje suggereert dat het bij ons - in tegenstelling tot bij de zuidelijke en Oost-Europese lidstaten, die we daar graag aan helpen herinneren - om zeer bijzondere uitzonderingen gaat. Zo bijzonder, dat overtreding dan wel misschien geen recht is, maar toch wel minstens door de vingers gezien moet worden vanwege in dit geval zeer specifieke Nederlandse omstandigheden. Zware regeringsdelegaties togen verontwaardigd met deze boodschap naar Brussel, om vaak teleurgesteld terug te keren.
Dat is niet verwonderlijk, want de lijst met door Nederland niet nagekomen afspraken wordt steeds langer en daar hebben ze in Brussel inmiddels genoeg van. Zeker nu er weer eentje bij dreigt te komen: de Europese afspraak dat in 2030 in elke lidstaat een kwart van de landbouw biologisch is, zal ook onhaalbaar zijn. In ons land staat dat nu op een schamele vier procent, daarmee doen we het net iets beter dan Polen, Ierland, Bulgarije en Malta. Ter vergelijking: Oostenrijk zit al boven die 25 procent en Denemarken, dat jaren geleden radicaal voor biologisch koos, heeft nu drie keer meer biologische landbouw dan Nederland.
Waarom komt de biologische landbouw in Nederland ondanks de Europese beloften niet vooruit? Twee journalisten van onderzoeksplatform Investico, Simon Dequeker en Freyan Bosma, zochten het voor ons uit(zie pagina 24).En de uitkomst is toch weer schokkend: het is een gevolg van bewust regeringsbeleid. Er gaat verhoudingsgewijs gewoon veel meer overheidsgeld naar de ondersteuning van milieuvervuilende traditionele landbouw dan naar de biologische. Dat zorgt ervoor dat het voor traditionele boeren zeer onrendabel is om de overstap naar een biologische werkwijze te maken. Dit geldt zelfs voor subsidies die bestemd zijn voor verduurzaming. Daarvan profiteren vooral industriële boerenbedrijven met hun luchtwassers, emissiearme vloeren, mestvergisters en bloemperken langs met glyfosaat besproeide akkers. En ook bij de verdeling van de Europese subsidies vissen Nederlandse biologische boeren achter het net. Tussen 2017 en 2020 ontvingen zij samen tien procent minder steun dan gangbare boeren met evenveel landbouwgrond, blijkt uit het onderzoek van de twee journalisten. Het nadeel voor de Nederlandse bio-boer ten opzichte van zijn Europese concurrent liep zo in zes jaar op tot gemiddeld twintigduizend euro per bedrijf.
De Nederlandse consument die biologisch zogenaamd niet belangrijk zou vinden is niet het obstakel. En ook veel boeren willen wel. Het probleem is het regeringsbeleid dat zijn oren laat hangen naar de traditionele-landbouwlobby. Dat doet ook het ergste vrezen voor bijvoorbeeld het stikstofbeleid na de verkiezingen. Het maatschappelijk debat daarover is na de boerenopstanden en het succes van de BBB bij de Provinciale Staten-verkiezingen vrijwel verdwenen. Bestaanszekerheid en de betaalbaarheid van de zorg hebben nu prioriteit.
Zeer belangrijke onderwerpen inderdaad, maar als de opwarming van de aarde en het verdwijnen van de biodiversiteit in de politieke schaduw terechtkomen, slaan de traditionele belangenorganisaties weer toe. Schijnoplossingen zoals een nieuwe berekenwijze voor stikstof - een voorstel van Pieter Omtzigt - komen dan weer in het vizier. De biodiversiteit schiet er niets mee op.
Gelukkig zijn er dan Europese regels, internationale verdragen en actiegroepen die naar de rechter stappen om de overheid tot de orde te kunnen roepen.
Actiegroepen kunnen de overheid tot de orde roepen