De Tunesische president wil niet uitgedaagd worden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Tunis -'Als de nationale plicht roept, heb ik geen keuze', zo kondigde Kais Saied zijn kandidatuur aan voor de presidentsverkiezingen van 6 oktober. En zo kwam het Tunesische staatshoofd op de vroege ochtend van 5 augustus in een kleine zwarte privéauto aankarren bij de kiesraad, met zijn dossier en twaalf dozen 'vol 242.244 steunverklaringen van burgers', ruim 24 keer zoveel als de tienduizend die potentiële presidentskandidaten officieel moeten overleggen. 'Er zullen nog miljoenen volgen', beloofde Saied. Hoon en spot sloegen nog diezelfde dag om in onrust toen de populaire rapper Karim Gharbi, K2Rhym, op Facebook liet weten niet aan de verkiezingen te kunnen meedoen omdat hij om onduidelijke redenen geen B5-verklaring, Verklaring Omtrent het Gedrag, had gekregen. Om dezelfde reden moesten in de loop van de middag ook een bekende politicus, een voormalig legerleider en een oud-minister zich afmelden voor de verkiezingen.
Aan het eind van die maandag waren veertien potentiële presidentskandidaten uitgeschakeld;
vier wegens weigering van de B5-verklaring en tien door arrestaties en bliksemprocessen. Uiteindelijk kunnen de Tunesiërs straks nog kiezen uit drie presidentskandidaten, van wie één inmiddels wordt verdacht van gesjoemel met steunverklaringen.
Niet dat president Saied bang is om de verkiezingen te verliezen. Hij blijft redelijk populair, ondanks herhaaldelijke waarschuwingen voor mensenrechtenschendingen door internationale organisaties. Maar uitgedaagd worden past niet in zijn politieke ideeën. In zijn zelfgeschreven grondwet staat dat hij in zijn eentje het Tunesische volk representeert. Hij ís het Tunesische volk en andersom.
Wat je krijgt, legde analist Hatem Nafti uit aan nieuwsplatformAl Jazeera,'zijn staatsonderdelen waarvan de leiding zo ver buiten hun bevoegdheden opereert dat hun politieke en juridische overleving volledig afhangt van de president'. Onderwijl zijn ook verschillende campagnemedewerkers opgepakt. Parlementsleden die steun gaven aan een andere kandidaat dan de president worden gepest en bedreigd. En afgewezen presidentskandidaten vertellen over intimidatie door de autoriteiten. 'Het zal na 6 oktober moeilijk zijn om nog te spreken van democratische, eerlijke en transparante verkiezingen', concludeerde de nieuwssiteBusiness News.