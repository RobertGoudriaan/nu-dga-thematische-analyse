I read sweeter in English Dichters&Denkers Essay Waarom lezen we in het Engels?

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Lees Engelse literatuur in het origineel, niet in de vertaling. Dat was altijd de intellectuele opvatting. We laten het Engels onze moedertaal overheersen. Waarom eigenlijk? Vier de rijkdom van de taal die je het best begrijpt.
Ik zei dat ik Mrs Dallowayin vertaling ging lezen. Ik durfde het bijna niet te zeggen. Engelstalige boeken lezen we in het origineel, dat weet iedere intellectueel. In vertaling gaat altijd iets verloren, aldus het dogma dat ik zelf ook jarenlang aanhing. Inmiddels weet ik het niet meer zo zeker.
Een tijd terug verscheen er een alarmerend artikel inDe Standaard:de jeugd leest liever Engels dan Nederlands. Dankzij BookTok ligt Donna TarttsThe Secret Historytwintig jaar na publicatie weer in stapels op tafel - let wel, in de Engelse uitgave. Uitgeverij Nieuw Amsterdam publiceert het volgende boek van young adult-auteur Malinda Lo in vertaling en in de originele versie, en Houtekiet is zelfs op zoek naar auteurs die hun werk simultaan in het Nederlands en Engels willen uitgeven, om te onderzoeken wat dat doet met de verkoopcijfers: 'Wat als jongeren de Nederlandse taal gewoon niet meer tof vinden?'
In m'n tienertijd vonden we de Nederlandse taal allemaal verschrikkelijk. Een gedrocht. Racoon en Anouk zongen in het Engels - ja, we hadden Spinvis natuurlijk, en De Jeugd van Tegenwoordig, maar dat waren de uitzonderingen die de regel bevestigden: Nederlands was een rare, a-romantische taal. Als student kocht ik Engelstalige boeken bij The American Book Center in Amsterdam. Die pockets waren goedkoper, en je kreeg daar nog studentenkorting ook. Plus, er stond altijd een grote kast vol afgeprijsde boeken van een euro of vijf. Dat is de meest praktische verklaring voor de Angelsaksische boekenliefde: tieners hebben het niet breed, en een boek alsThe Candy Housevan Jennifer Egan kost twaalf euro in het Engels en 26 euro in het Nederlands. Dat BookTokkers graag dezelfde omslag willen als die ze in de ﬁlmpjes hebben gezien, zal vast ook een rol spelen.
Toen ik als masterstudent in Engeland woonde, kreeg ik last van kaakkrampen. 's Avonds laat op mijn slaapkamer zei ik 'klaar, klaar' en genoot van het gevoel van een opengesperde mond. Diestiﬀ upper lip,daar ben ik van overtuigd, ontstaat deels doordat de taal zich achter in de keel ophoudt. Je kunt Engels spreken met een gesloten mond - wat onmogelijk zou zijn in het Nederlands ('gapen') of Spaans('bueno').Het Engels maakte me kritischer, strenger, meer naar binnen gekeerd, zoals het Spaans spreken me extraverter maakt, hartelijker en enthousiaster. Wie meerdere talen spreekt, komt erachter dat het zelf plooibaar is, dat de werkelijkheid subtiel gekleurd is, en dat er vele manieren zijn om de juiste woorden te kiezen. In die zin kunnen we alleen maar blij zijn dat Nederlandse jongeren zoveel Engels lezen; ze winnen er een wereld bij.
Waarom zou je echter, zoals nu weleens gebeurt, in hemelsnaam Annie Ernaux of Olga Tokarczuk in het Engels lezen? Dan ben je twee keer aan het vertalen; eerst de professionele vertaling van de brontaal naar de tweede taal, en vervolgens doet de lezer dat in zijn hoofd nog eens dunnetjes over.
Maar goed, dat zeg ik nu. Als student las ik Haruki Murakami in het Engelsuit principe. Het was veel mooier vertaald dan in het Nederlands, hield ik vol. Pas jaren later besefte ik dat het mooier leek, doordat ik het Engels niet in dezelfde mate machtig ben als het Nederlands. In Nederlandse vertaling vond ik Murakami maar kitsch. Dat was het in het Engels ook, maar dat had ik toen nog niet goed door en ik ben bovendien geconditioneerd om moeiteloos Engelstalige kitsch te aanvaarden - dankzij eeuwenlange Amerikaanse popcultuurhegemonie.
De vraag is wat taal voor ons doet. Soms functioneert het puur als medium, wanneer je een woord zoekt voor de groene stelen die omhoog groeien en die zo lekker zijn, gegrild met olijfolie en citroenrasp - dan moet je zeggen: 'Ik heb zin in asperges', en niet 'artisjokken'.
Aan de andere kant van het uiterste spectrum kan taal een kunstvorm op zich zijn, zoals wanneer je iemand vraagt naar hun favoriete woord, en hen antwoordt: 'desalniettemin', en je herhaalt het een paar keer voor jezelf, die kalme klankwisselingen in dat scherpe, maar zachte ritme: desalniettemin.Frühlingsgefühle. Tiquismiquis. Panoply.
M'n vriend kijkt op van z'n boek en vraagt:
'Wat betekentpanoplyeigenlijk?'
'Ehm, een veelheid', zeg ik. 'Zoiets. Dat wordt uit de context van de zin duidelijk', en dat wordt het ook, maar hij wil weten wat dat losse woord precies betekent, en als ik gok, zit ik er weliswaar in de buurt, maar nooit precies bovenop. Zodra ik dat aan mezelf durf toe te geven, moet ik erkennen dat ik een boek lees vol synoniemen; dat de betekenis die ik erin zie op subtiele punten afwijkt van de betekenis die de schrijver, en het publiek van de taal waarin het origineel is geschreven, erin leest. Hoe dicht kom ik dan bij de schrijver?
NeemMevrouw Dalloway:
'A charming woman, Scrope Purvis thought her (knowing her as one does know people who live next door to one in Westminster); a touch of the bird about her, of the jay, blue-green, light, vivacious, though she was over fifty, and grown very white since her illness.'
Ikbegrijpwat hier staat, denk ik tenminste, zolang ik mezelf er geen al te kritische vragen bij stel. Eenjay,ik zie het voor me, vagelijk, het is zo'n grote vogel, een beetje krijsend, zoals een kraai of een ekster, maar dan niet die, maar die orde van grootte. (Het is een gaai). Envivacious,dat betekent levendig. Volgens mij (ja).Grown very whitebetekent dat ze nogal bleek is geworden, ena touch of the birddat ze op een vogel lijkt, vermoed ik, maar het zou natuurlijk ook een spreekwoord kunnen zijn.
De vertaling die ik bij de bibliotheek heb gehaald, door Boukje Verheij, luidt:
'Een charmante vrouw, vond Scrope Purvis (die haar kende zoals je in Westminster de mensen kent die naast je wonen); ze had iets weg van een vogel, van een gaaitje, blauwgroen, licht en levendig, hoewel ze al over de vijftig was en sinds haar ziekte erg grijs was geworden.'
Niks bleek worden: grijze haren. Ik had gedacht dat ze bleek zag, en omdat dat ook een logisch gevolg is van ziekte, zou ik mezelf niet gecontroleerd hebben, en de rest van het boek een bleke Mevrouw Dalloway voor me zien - geen grijsharige.
Nu kan ik mezelf voorhouden dat het niet zoveel uitmaakt, dat het maar een detail is - maar literatuur is toch een verzameling veelzeggende details?
Ironisch genoeg is het wellicht juistm'n meertaligheid (Engels, Spaans, Duits; een paar woorden Frans, Pools en Latijn) die me in staat stelt kritisch te kijken naar mijn eigen tekstbegrip. 'Omdat de hersenen alle talen tegelijk geactiveerd houden en parallel verwerken, zien meertaligen andere relaties tussen dingen en leggen ze verbanden tussen ogenschijnlijk ongerelateerde zaken', schrijft Viorica Marian inMeertalig.In haar boek beschrijft ze wat er in ons hoofd gebeurt wanneer we in een andere taal lezen, spreken en schrijven. Het lijkt erop dat hersenen van meertaligen meer grijze massa in de executieve controlegebieden bevatten, wat ertoe zou leiden dat meertaligen makkelijker onderscheid maken tussen hoofd- en bijzaken, en zich minder snel laten afleiden - geen onbelangrijke vaardigheden voor mensen in de 21ste eeuw, die belaagd worden door prikkels en algoritmes die ontworpen zijn om onze aandacht te grijpen. Bovendien, toont ze aan, maakt meertaligheid creatiever, analytischer en rationeler.
Wanneer je meerdere talen spreekt, ervaar je het verschil tussen een moeder- en tweede taal, krijg je een instinctief gevoel voor de manier waarop taal onze gedachten mede vormgeeft. Neem 'aandacht': in het Spaans leen je aandacht uit (je wil haar ook weer terugkrijgen), in het Frans maak je aandacht (zonder jouw inspanning bestaat zij überhaupt niet), in het Engels betaal je haar (aandacht is waardevol) en in het Nederlands schenk je haar (eenmaal gegeven, is zij van datgene waaraan je aandacht geeft, niet meer van jou).
Meertaligis geschreven voor Amerikanen, die vaak nauwelijks twee talen spreken, terwijl de gemiddelde Nederlander zich tenminste kan redden in het Nederlands, Engels en Duits, als daar niet nog Arabisch, Frans of bijvoorbeeld Fries bijkomt. Alle voordelen die Marian aanhaalt, genieten Nederlanders al. Sterker nog, misschien komt onze meertaligheid zelfs in het gedrang door het belang dat wordt gehecht aan Engels in popcultuur, op opleidingen en in werksituaties. Engels is, psychologisch gezien, de taal van films, van musea, van kunst, van reizen, van alles wat benijdenswaardig is. Voor de Nederlanders is Nederlands noodzakelijk en alledaags, fonetisch lelijk, en klein en machteloos bovendien.
Na al dat lezen en studerenin het Engels geloofde ik als 22-jarige dat ik ook kon schrijven in het Engels. Ik volgde een master Creative Writing in Londen en sloot mijn studie af met een bundel gedichten en een scriptie waarin ik reflecteerde op een tweetalig schrijverschap. Ik was niet de eerste Nederlander die de boot naar het Verenigd Koninkrijk had genomen (of in mijn geval, de ondergrondse trein): in 1952 besloot Gerard Reve zich aan het Engels schrijven te wagen. In een brief aan W.F. Hermans is al direct duidelijk wat een noodlottig besluit dat was:'If I can allow me a judgement',stelt hij in afschuwelijke zinsconstructies,'I am under the impression that you set by far too much value to the reviews. How can you expect any sound criticism in this country?'
Reve adviseert Hermans:'Stop writing Dutch, and start writing English. Someone like you can learn it within a year. Of course your style will change a bit, and turn more sober, but you will not suffer real losses. There is no Dutch litterature, and there is no public that has any interest in litterature.'
Ik kan me niet voorstellen dat ik als negentienjarige niet zag hoe krom zijn zinnen waren, hoe het Nederlandse skelet door de Engelse huid naar buiten priemde als een giraffenskelet dat door een excentrieke taxidermist bedekt is met een zebrahuid. En toch vrees ik dat ik me, in 2008, als ambitieuze en gedesillusioneerde student, aansloot bij het sentiment van Reve: ik vond de Nederlandse literatuur ook saai en voorspelbaar, wilde een David Foster Wallace worden, een A.M. Homes of Lorrie Moore - dat waren de helden van m'n docenten. Nederlands was een lelijke taal, een kleine literaire vijver bovendien. Er viel hier niets te ontdekken.
Die overtuiging volgde deels uit het mankement van m'n studierichting: de literatuurwetenschap keek naar de wereldliteratuur (waarbij, zoals dat in 2007 gewoon was, de halve wereld uit de VS bestond, en de overige vijftig procent onder 208 landen verdeeld moest worden), niet naar de Nederlandse. Pas tien jaar later ontdekte ik Andreas Burnier, onze eigen lesbisch-genderkritische vernieuwende duizendpoot, Ethel Portnoy, Renate Rubinstein. Voor een deel was het m'n eigen luiheid: sinds de middelbare school spande ik me nauwelijks in om Nederlandstalig te lezen. En voor een deel was het toch ook indoctrinatie: met de verkiezing van Obama leken de VS nog een lichtend voorbeeld voor West-Europa.
Ik had toch verwacht dat de veranderingen van de afgelopen vijftien jaar ook hun weerslag zouden hebben op de literaire wereld, nu de VS, in de woorden van z'n afschuwelijke ex-president, een'shithole country'zonder gezondheidszorg of sociaal vangnet is geworden en de rest van de wereld onze huiskamer binnen knalt in de vorm van K-pop en reggaeton,Squid GameenLupin. Dat we, met het oog op inclusiviteit en diversiteit, verder kijken dan de andere kant van de Atlantische Oceaan. Dankzij een Koreaanse tv-serie begon ik de taal op Duolingo te oefenen, en hoewel ik nooit veel verder ben gekomen dan het alfabet, zorgde die interesse er weer voor dat ik in gesprek met een Koreaans vertaler raakte en zijn vertaling van Sang Young ParksLiefde in de grote stadkocht.
Ik kan die vertaling niet beoordelen. Ik kan niet, zoals in het Engels of Spaans, het origineel erdoorheen lezen. Maar ik kan wel versteld staan van het ritme ('Toen het einde vanGreasein zicht kwam, sleepte ik quasi per ongeluk een baan in de wacht bij een middelgrote logistieke dienstverlener') en de intense Nederlandsheid van de zinnen ('Ja, nee, tuurlijk. Er is vast en zeker iets gebeurd. Iets heel ergs. En jij zult het er wel druk mee hebben gehad.'). Vertalen is zoveel meer dan het omzetten van woorden en betekenis in een andere taal; het is het omvormen van een unieke stem in een totaal andere en toch vergelijkbare stem, die vergelijkbare effecten veroorzaakt bij z'n toehoorders. Of, zoals Hermans schreef in antwoord op Reve's jongehondenbrief:
'(...) iemand die werkelijk Engels schrijft, die moet kunnen schrijven, niet alleen wat hij wil, maar hij moet ook een bepaald eigen idioom schrijven. (...) Immers, een Engels boek is in een ander idioom geschreven dan een Amerikaans en een uit 1830 is geschreven in een ander idioom dan een uit 1950. Bovendien hebben alle schrijvers hun persoonlijke variaties op deze algemene idiomen.'
De versie van Mrs Dallowaydie ik in mijn kast heb staan, de vertaling van Nini Brunt, is weliswaar gedrukt in 2008, maar dateert al van 1948. Het Nederlands heeft nogal een ontwikkeling doorgemaakt sinds de jaren vijftig. Boukje Verheij vertaalde het in 2013 in soepeler (volgens sommigen te soepel) Nederlands, dat het ritme van Woolf tot leven wekt in onze taal.
Neem alleen al de eerste twee zinnen:'Mrs. Dalloway said she would buy the flowers herself. For Lucy had her work cut out for her.'Waar Brunt dit vertaald heeft als: 'Mrs Dalloway zei dat ze zelf de bloemen zou kopen. Want
Lucy had haar handen vol', voegt Verheij een bijwoord toe en verandert het deftiger 'zullen' in ons spreektalige 'gaan'. Ze kiest ook voor een andere handen-metafoor: 'Mevrouw Dalloway zei dat ze de bloemen zelf wel ging kopen. Want Lucy kwam al handen te kort.'
Instinctief weet ik welke versie me meer aanspreekt, maar als ik alleen het Engels had gelezen, was ik daar niet toe gekomen. Dan had ik de boodschap van de zinnen meegekregen ('Mevrouw Dalloway zei dat ze de bloemen zelf zou kopen. Want Lucy had het te druk.'). Het te druk hebben is niet de kracht van die zin, en dit is geen boek waarbij je de betekenis van de woorden in je op moet nemen - het gaat juist om die woordkeuze en stijl. Daarover peinzen de vertalers uren-, dagen-, en soms zelfs wekenlang.
Literatuur behelst zoveel meer dan begrijpen wat er staat. Het gaat erom aan te voelen hoe de manier waarop het er staat, vormgeeft wat er staat, instinctief, zonder zelf die vertaalslag te hoeven maken. Het is al vaak gezegd dat vertalers schrijvers in hun eigen recht zijn - dat betekent ook dat lezers zouden moeten erkennen dat zij geen vertalers zijn. Ja, bij de vertaling gaan er aspecten verloren, maar bij het lezen in een tweede of derde taal ook.
Op papier ging het overigensbest goed met mijn Engelstalige gedichten. Ik studeerde na een jaar af met eendistinction,wat zoveel betekent als cum laude. Toch keerde ik terug naar Nederland. Ik concludeerde dat het weliswaar mogelijk was om in een tweede taal te schrijven, dat het een creatieve oefening was die prachtige dingen kon voortbrengen, maar dat ik ook vaak in een schemergebied opereerde, waarbij ik half in de ene, half in de andere taal dacht, waardoor het resultaat weliswaar eigenzinnig en interessant was, maar ik het niet altijd onder controle had. Ik herinner me dat ik tijdens een les een compliment kreeg over een neologisme in mijn gedicht; het woordnight shop.
'Het is simpel en doeltreffend', zei de docent, 'een van de weinige voorbeelden van een nieuw verzonnen woord waarbij je niet hoeft uit te leggen wat het betekent. "Night shop". Prachtig.'
Ik knikte met een rood hoofd, staarde naar de grond, wat vast werd uitgelegd als verlegen- of bescheidenheid, maar in feite was ik me maar al te bewust van de fout die ik had gemaakt. Bij thuiskomst zocht ik het op: het juiste woord voor nachtwinkel is, in het Britse Engels,off-licence.
Schrijven in het Engels bracht me op afstand van de materie waar ik over schreef, en misschien was dat ook wat ik op dat moment nodig had. Op m'n negentiende woonde ik nog maar net op mezelf, had nog geen idee wie ik eigenlijk was of hoe ik mezelf en m'n leven ervoer. Het Engels hielp me om die ervaringen nog wat langer op afstand te houden.
'In psychotherapie zijn tweetaligen eerder geneigd op een andere taal dan hun moedertaal over te schakelen als ze traumatische of pijnlijke gevoelens bespreken', schrijft Marian. 'Studies tonen aan dat verbaal geïnduceerde angstconditionering afneemt bij het gebruik van een vreemde taal, en dat literaire werken anders resoneren in de moedertaal dan in een tweede taal.'
Misschien is het dan ook niet verwonderlijk als jongeren liever in het Engels lezen. Het emotionele leven van een twintiger is al intens genoeg.
In haar eerste essay alsDichter des Vaderlands hekelde Lieke Marsman de verminking van onze taal. Ze haalt enkele lukrake zinnen uit het rapport over de MH17-ramp aan: 'Begrip doelt enerzijds op de kennis over de rijkscrisisstructuur en de taken, bevoegdheden en verantwoordelijkheden van partners (extern) en anderzijds om de verhouding tussen operationele processen en bedrijfsvoeringsonderdelen (intern).' Iedereen die weleens een brief van de Belastingdienst of gemeente heeft geopend is bekend met deze overheidstaal, die de staat op afstand van de burger plaatst. 'Als je het niet begrijpt', oppert Marsman, 'is het moeilijk er iets van te vinden, laat staan er iets mee te doen.'
Maar hoe weet je of je iets begrijpt? Wanneer heb je grip op een taal? Is het genoeg om te weten wat een woord ongeveer betekent, of moet je de precieze definitie kennen, de verschillende contexten waarin het woord wordt gebruikt, de culturele geschiedenis en de sprekers die het woord met regelmaat gebruiken? Uiteindelijk bestaat er geen autoriteit die je niveau vaststelt en beoordeelt wat je aankunt, maar enkel de behoefte om je taal te kennen, te voelen en te bezigen.
'Woorden als democratie en vrijheid moeten iedere dag opnieuw hun lading krijgen', schrijft Marsman. En daarmee komen we bij de crux van het probleem: hoe minder Nederlands we spreken en lezen, hoe minder we ervan begrijpen, hoe minder goed we ons erin kunnen uitdrukken, hoe verder we verwijderd raken van de essentie waardoor we een schaduwspel spelen met vage uitdrukkingen waarvan we denken dat ze iets zeggen.
Het grootste verschil met tien jaar geleden is dat ik het destijds geen probleem zou vinden als het Engels de dominante taal werd. 'Er is altijd een lingua franca geweest die invloed uitoefent op kleinere talen', schreef ik in mijn scriptie. 'En in dit tijdperk is dat het Engels.'
Inmiddels geloof ik dat de Engelse invloed meer omvat dan alleen onze taal; dat we lijden onder een beperkt wereldbeeld waarin de Engelstalige landen bepalen wat er mogelijk is; in muziek, in literatuur, in politiek. Relatief kleine ontwikkelingen in het VK en de VS komen klakkeloos in onze kranten terecht, waardoor we meer weten over het Supreme Court dan over de rechtssystemen van onze buurlanden, laat staan over de buren van onze buren: Frankrijk, Oostenrijk, Tsjechië en Polen.
Dit is geen pleidooi voor regionalisme; wees globalistisch, alsjeblieft, maar breng me verhalen uit Cambodja, uit Angola, Finland en Honduras. Vertel me die verhalen in mijn eigen taal. Lezen is een manier om de wereld te begrijpen en de taal te doorgronden, het brengt ons dichter bij de schrijver en bij onszelf, en dat doet het het effectiefst in onze moedertaal. Ik gaMrs Dallowayin vertaling lezen.
Nikki Dekker debuteerde vorig jaar met de romandiepdiepblauw