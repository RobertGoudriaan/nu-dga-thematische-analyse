Schoten aan de grens Anti-migrantenbeleid in Polen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
Net als zijn nationaal-populistische voorganger weert de Poolse premier Donald Tusk migranten met een hek, een no-gozone, duizenden pushbacks en versoepelde regels voor vuurwapens. Wie migranten helpt, is een landverrader.
De dag begint zoals elke dag,met een 'punaise' - een punt op het padenloze groen van het oerbos aan de Belarussische grens. Hier houden migranten zich schuil voor de Poolse autoriteiten. De hulpverleners analyseren het puntje op de kaart. Thermoskannen worden volgegoten, rugzakken volgepropt met kleren. Vijf Eritreeers zonder voedsel of water, wachten al dagen op hulp. De race kan beginnen.
Vindt de grenswacht de vluchtelingen als eerste, dan wacht hun waarschijnlijk een 'pushback': terug naar Belarus, zonder dat hun asielaanvraag wordt geregistreerd. Als de hulpverleners sneller zijn, kunnen de migranten een verklaring ondertekenen dat ze asiel zoeken in Polen. De tekst is kant-en-klaar opgesteld in het Pools en in het Tigrinya, de taal van Eritrea. Dan moet er nog een handtekening worden gezet onder een volmacht die een hulpverlener het recht geeft ze te vertegenwoordigen tijdens de asielprocedure.
De Poolse oostgrens is voor de Eritreeërs de laatste horde op weg naar Europa. De migratieroute via Belarus ontstond in 2021. Niet toevallig, want dat jaar werd het regime van Aleksandr Loekasjenka geconfronteerd met Europese sancties, nadat hij de oppositie in eigen land met keiharde hand onderdrukte. Als represaille haalde de Belarussische dictator vliegtuigen vol 'toeristen' uit Afrika en Azië die hij vervolgens richting Polen en de Baltische staten dirigeerde. De crisis aan de oostgrens krijgt niet zoveel aandacht als de drama's die zich op de Middellandse Zee voltrekken. Dit terwijl tientallen migranten volgens hulporganisaties de tocht door de dichte bossen en moerassen niet overleefden. Het werkelijke aantal doden kent niemand, ook omdat het aantal slachtoffers aan de Belarussische kant van de grens niet te achterhalen valt.
Niemand twijfelt eraan dat de Belarussische 'gastvrijheid', die tot de dag van vandaag plaatsvindt, wordt gecoördineerd vanuit het Kremlin. Een migratiecrisis in combinatie met desinformatie betekent wind in de zeilen voor nationaalpopulisten in heel Europa, die vrijwel zonder uitzondering Poetin-vriendelijk zijn. In Polen is het niet anders. De nationalistische oppositie lanceerde deze week een anti-buitenlander-offensief. Mensen van Afrikaanse komaf werden her en der door onbekenden gefotografeerd en zagen zichzelf terug in de tweets van politici, voorzien van commentaar. 'Poolse vrouwen zullen worden aangerand op straat. Polen zullen bang zijn om 's avonds nog de straat op te gaan. De criminaliteit zal toenemen', tweette Janusz Kowalski, tot vorig jaar onderminister van Landbouw.
'Zuiver racisme', oordeelde Hanna Machinska, die als vertegenwoordigster van de ombudsman voor mensenrechten de afgelopen jaren veel aan de grens was. Maar deze woorden zijn niet besteed aan een groot deel van de Polen. Zoals Wiktor Kendys bijvoorbeeld, een gepensioneerde landbouwer wiens weilanden grenzen aan de grens. Zijn zoon doet de boerderij, maar elke ochtend inspecteert hij zelf kilometers omheining om te zien of vluchtelingen 's nachts het gaas niet opnieuw kapot hebben geknipt. Polen moet volgens hem niet de fouten van West-Europa herhalen: 'Ik heb familie in Duitsland. Toen er nog geen vluchtelingen waren, gingen ze rustig uit wandelen. Maar nu zijn ze bang om 's avonds nog de straat op te gaan. Dat gaat hier straks ook gebeuren.'
Dat was ook de boodschap van de vicevoorzitter van het Poolse parlement, Krzysztof Bosak: 'Het is begonnen.' Met deze apocalyptische slogan flitsten de foto's van Afrikanen over het net. Bosak: 'De volgende stap zijn kampementen in de grote steden. Een staat die zich niet verdedigt tegen de migratie zal worden gekoloniseerd.' Parlementariër Dariusz Matecki stuurde foto's van Afrikanen rond met het onderschrift: 'De invasie is in volle gang.'
Diezelfde Matecki voerde een halfjaar geleden een media-charge uit opGreen Border,een film van Agnieszka Holland, waarin ze haar landgenoten confronteert met de situatie aan de oostgrens. De film bevat scènes van pushbacks. Parlementariër Matecki vergeleek de acteurs vanGreen Bordermet landverraders die tijdens de oorlog in Duitse propagandafilms speelden en daarvoor werden geliquideerd door de Poolse ondergrondse. Deze indirecte oproep tot geweld kreeg steun van de Poolse president Andrzej Duda, die - gevraagd of hij de film had gezien - een rijmpje uit de oorlogstijd citeerde: 'Alleen zwijnen zitten in de bioscoop.'
Politiek is de actie gerichttegen Donald Tusk, de voormalige voorzitter van de Europese Raad, die sinds december weer premier is. Tusk hekelde het racistische karakter van de campagne, maar beschuldigde de nationalisten er vooral van dat zij de afgelopen acht jaar honderdduizenden migranten binnenlieten. Het past in het plaatje. Tusk weet dat de meerderheid van zijn landgenoten hard optreden eist tegen migranten. Toen hij nog oppositieleider was, bekritiseerde zijn partij de invoering van een no-gozone langs de grens die hulpverleners en journalisten uit de buurt hield. Deze maand voerde Tusk eenzelfde - zij het smallere - zone in. Ook de kritiek op het vijf meter hoge grenshek is verstomd. In plaats daarvan wordt het hek, dat migranten probleemloos met een krik openbuigen, versterkt met meer staal. Er komen meer soldaten en die krijgen meer mogelijkheden om te schieten - ook met scherp.
Dit werd vlak voor de Europese verkiezingen aangekondigd, nadat een Poolse soldaat bezweek aan de messteken die hem werden toegebracht door het hek heen, vanaf de Belarussische kant. Tegelijkertijd kwam het nieuws naar buiten dat drie andere soldaten in hechtenis waren genomen omdat ze met scherp richting Belarussisch grondgebied hadden geschoten. Tusk laat 'onze jongens' in de steek - met die boodschap dreigden de nationalisten de Europese verkiezingen te winnen. Om dat te voorkomen hulde de premier zich in een mantel van patriottische retoriek en versoepelde hij vuurwapengebruik aan de grens. 85 procent van de Polen keurt dit goed. Geschoten wordt er dagelijks, al ruim zevenhonderd keer dit jaar, waarvan vijfhonderd in de maand mei. Het zijn vaak losse flodders, maar niet altijd. In november werd een Syriër in zijn rug getroffen.
Tusk won de Europese verkiezingen nipt. In Europa zong het bericht rond dat hij opnieuw de nationaal-populisten had verslagen. In werkelijkheid kregen xenofobe en anti-Europese partijen bijna de helft van de stemmen - 36 procent voor Kaczynski's PiS-partij en 12 procent voor de nog extremere Konfederacja van Krzysztof Bosak, de vicevoorzitter van het parlement.
'Wat Tusk doet, is voor mij een enorme teleurstelling', zegt Urszula Wolfram. Ze is met de auto op zoek naar de Eritreeërs. 'Hij trekt de schoenen van Kaczynski aan en bedrijft net als hij politiek door angst te zaaien.' Het bos wordt dichter. Het asfalt houdt op. De hulpverleners laden de bepakking op hun rug voor de laatste kilometers. Toen de migratiecrisis hier uitbrak, werkte Wolfram in een museum in de stad Bialystok, dat de deportaties van Polen door de sovjets herdacht. 'In september 2021 werd het museum geopend met veel fanfare. President Andrzej Duda en andere hotemetoten kwamen naar de opening. Op hetzelfde moment werd die verboden zone langs de grens ingesteld.' Ze kon het niet aanzien en meldde zich als vrijwilligster. 'Hier werd een museum geopend dat deportaties herdacht, terwijl zestig kilometer verderop deportaties, de pushbacks, in volle gang waren.'
De afgelopen maanden zijn duizenden keren mensen 'teruggebracht naar de grenslijn', zoals dat officieel heet. Ook voor de vijf Eritreeërs dreigt dat gevaar. Maar de hulpverleners zijn er eerder: ze vinden het vijftal in elkaar gedoken tussen de varens en de sparren. Nu snel de papieren ondertekenen... Verrek, waar is de pen? Een van de hulpverleners onderneemt de terugtocht, haalt na kilometers hardlopen hijgend een pen uit de auto en moet dan nog een keer al die kilometers terug het bos in. Maar waar was het ook alweer? Internet en gps begeven het, zoals zo vaak hier aan de grens. De punaise is onvindbaar.
Op goed geluk dan maar. Wolken van steekmuggen van zich afslaand, ploeterend door moerassige zomp, klauterend over omgevallen bomen verdwaalt de hulpverlener-met-de-pen in het woud. Geen spoor van de Eritreeërs en de andere hulpverleners. Roepen of fluiten? Nee, absoluut niet, want dat horen de geüniformeerden ook. Dan maar terug naar het bospad. Bijna direct komt er een politiebusje aangereden. De agenten zijn wantrouwig. De hulpverlener speelt de verdwaalde toerist. De politie is nog niet weg of er nadert een legertruck. Opnieuw doet de hulpverlener alsof zijn neus bloedt. Als de soldaten uit het zicht zijn, waagt hij het erop. Hij roept. Nog eens. Nog eens. En dan klinkt het verlossende antwoord tussen de bomen. Snel het bos in. Snel ondertekenen wat er te ondertekenen valt.
Eritrea wordt wel het'Noord-Korea van Afrika' genoemd. Jongeren moeten jarenlang in het leger. De vijf zeggen dat ze soldaten waren, maar dat ze elkaar pas tegenkwamen nadat ze met het vliegtuig naar Belarus waren gevlogen. 'Ik was blij dat ik mensen uit mijn eigen land tegenkwam met dezelfde taal en dezelfde cultuur', zegt Samuel, die als enige een mondje Engels spreekt. Naar eigen zeggen bivakkeerden ze twee maanden op de smalle strook bos tussen de grenshekken van beide landen. 'Ik wil er niet aan terugdenken. Ik heb slechte herinneringen aan het bos. Ons eten was binnen een week op. Daarna aten we planten en dronken we dát.' Hij wijst op een modderige plas.
Zodra de handtekeningen zijn gezet, draaien de rollen om. Nu zijn het de hulpverleners die de grenswacht zoeken. De Eritreeërs moeten zo snel mogelijk het bos uit, de asielprocedure in. Maar de grenswacht heeft geen haast. Na een tocht van enkele kilometers zitten de illegale grensoverschrijders doodmoe op het houten bankje van een parkeerplaats waar toeristen hun auto achterlaten voor een boswandeling. De grenswacht is ingeseind maar laat uren op zich wachten. 'Er zijn nog drie andere groepen', moppert een stem door de telefoon als Wolfram voor de zoveelste keer opbelt om te vragen waar ze blijven.
De nacht valt. De temperatuur daalt snel. De warme thee is op. Als een auto van de grenswacht even voor middernacht de parkeerplaats opdraait, wordt duidelijk hoe de sfeer is verhard door het geweld aan de grens. 'Jassen uit. Een voor een, handen op de motorkap', klinken de bevelen. De hulpverleners staan verbaasd te kijken hoe de bange Eritreeërs in de boeien worden geslagen. 'Dat is toch helemaal niet nodig?' zegt een van hen onthutst. De grenswachter blaft terug: 'Een collega is doodgestoken met een mes. Ik weet niet wat ze bij zich dragen. Wij moeten veilig ons werk kunnen doen.'
Soldaten en grenswachters worden bijna dagelijks vanuit Belarus bestookt met stenen, flessen en vuurwerk. Volgens Tusk is dit onderdeel van de 'hybride oorlog' die Poetin tegen het Westen voert. 'We weten van enkele plekken in Rusland waar grote, georganiseerde groepen migranten zijn samengebracht. Duizenden mensen', zegt de premier. 'Dat zijn geen mensen die vluchten. Negentig procent van degenen die illegaal de grens over komen, heeft een Russisch visum.' Hoe de premier dat weet, vertelt hij niet. Volgens de hulporganisaties heeft het overgrote deel van de migranten geen paspoort bij zich, laat staan een Russisch visum.
Het past in de oorlogslogicadie hulpverleners verdacht maakt van landverraad. Kamil Syller weet er alles van. Hij werkt vanuit huis als bedrijfsjurist. Enkele jaren geleden trok hij naar een dorpje vlak bij de oostgrens. Rust en natuur. Bij het ontbijt heeft hij soms uitzicht op een kudde wisenten - Europese bizons. Maar ook zijn leven veranderde ingrijpend in 2021, toen er in plaats van wisenten migranten opdoken. Soms gaat hij nog het bos in om mensen te helpen. Maar hij is voor alles juridisch adviseur van Grupa Granica, de grootste hulporganisatie.
'Dat de hulpverlening is geprofessionaliseerd is een feit', zegt Syller terwijl hij thee inschenkt. 'Op zich is het in orde dat mensen betaald krijgen. Iemand moet hulp bieden. De staat doet het niet.' De professionalisering maakt de hulpverleners ook kwetsbaar, weet hij. 'Zolang iemand helpt in het ziekenhuis, of het magazijn met hulpgoederen runt, is het oké. Maar als je het bos ingaat, kun je ervan worden beschuldigd dat je mensen helpt om illegaal te verblijven op Pools grondgebied. En dat is een paragraaf in het strafrecht.'
Zelf wil hij om die reden niet worden betaald voor zijn werk als hulpverlener. 'Het is glad ijs. Een bewijs dat je er financieel of anderszins beter van wordt kan de ontbrekende schakel zijn om je strafrechtelijk te vervolgen.' Humanitaire organisaties riskeren criminalisering door de autoriteiten, tegelijkertijd schuiven diezelfde autoriteiten steeds meer taken af op de hulporganisaties.
Een hulpverlener die in het bos wordt betrapt met een migrant in zijn auto voordat deze asiel heeft aangevraagd, moet rekening houden met gevangenisstraf. Maar diezelfde hulpverlener wordt wel geacht het transport te regelen tussen het kantoor waar de grenswacht de asielaanvraag in behandeling neemt en het asielzoekerscentrum. Daar is geen enkele instantie verantwoordelijk voor. 'Een gat in de wet', weet Syller. 'De grenswacht belt gewoon op dat iemand kan worden afgehaald. Dat willen we er niet ook nog eens bij doen, maar we gaan vaak toch door de knieën, want anders moet zo iemand op eigen houtje de weg vinden. Dan stranden ze 's avonds op een station. Ze spreken geen Pools en hebben een donkere huidskleur, dus lopen ze grote kans om in elkaar te worden geslagen.'
Syller heeft de dag daarvoor twee Syriërs en een jonge Somalische weggebracht naar het asielzoekerscentrum, een rit van ruim honderd kilometer. 'Die ene Syriër was zo zwaargewond dat hij niet op eigen kracht kon lopen, zelfs niet met krukken. Hij zou met een speciaal transport moeten worden vervoerd. Maar ja, wat doe je? Toch maar in mijn auto geladen.'
De migratiecrisis toont volgens hem het morele en organisatorische failliet van de Poolse staat. 'De asielzoekerscentra zitten propvol', weet Syller. 'Ik gaf de documenten aan de functionarissen die dienst hadden in het opvangcentrum. Ze vertelden dat ze eigenlijk geen plek meer hadden toen er opeens een hele groep Somaliërs de hoek om kwam. Die twee functionarissen stonden als aan de grond genageld en zeiden tegelijkertijd: "O Jezus, dat niet." Niemand had ze geïnformeerd dat er een groep van ruim tien mensen zou komen.'
De Poolse regering probeerthet tij te keren met meer dwangmiddelen, maar ondertussen groeit het aantal asielzoekers. In het oosten komen sinds het einde van de winter meer mensen de grens over. In het westen heeft Duitsland de grens gesloten. Berlijn heeft problemen met zijn eigen radicalen. De AfD lijkt te groeien met elke migrant. Migranten die door de grenscontroles slippen, worden - conform de Europese regels - teruggestuurd naar Polen. Dat weten de migranten ook. Het overgrote deel vraagt - anders dan drie jaar geleden - asiel aan in Polen.
Syller ziet een rechtstreeks verband tussen de Russische expansie in Afrika en de nationaliteit van de mensen die achter zijn huis opduiken. 'Als ik lees dat de Fransen uit Niger zijn verdreven, dan weet ik al wie hier over een paar maanden door het bos lopen.' De Russen sturen het hele proces. 'We weten dat tussen de migranten Russische agenten zitten afkomstig uit de Kaukasus. Op basis van hun uiterlijk kan een Poolse soldaat ze er niet uitpikken.'
Over het effect op Europa maakt hij zich geen illusies. Hij kent de verhalen: een Italiaanse vriend die vertelt hoe stadjes in het zuiden van zijn land worden overgenomen door migranten. Bekenden in Duitsland die klagen over het gevoel van onveiligheid dat de massamigratie met zich heeft meegebracht. Maar dat betekent volgens hem niet dat Europa de rechten van migranten mag schenden. 'Het zijn mensen die hulp nodig hebben.'
'Tusk trekt de schoenen van Kaczynski aan en bedrijft net als hij politiek door angst te zaaien'