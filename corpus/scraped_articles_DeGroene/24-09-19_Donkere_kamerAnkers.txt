Donkere kamer Ankers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 september 2024
Een indrukwekkend boek vol olijfbomen, want zijn er andere boomsoorten die eenzelfde metaforische kracht bezitten?
De lijst van mijn tekortkomingen is lang en rijk geschakeerd, maar als ik er goed over nadenk is er slechts één gebrek dat me werkelijk onvergeeflijk toeschijnt: mijn onvermogen om meer dan een handjevol planten- en boomsoorten direct te kunnen thuisbrengen. Dat niet kunnen lezen van mijn natuurlijke omgeving voelt op de een of andere manier als een moreel defect. Ik probeer mezelf wijs te maken dat het onder ogen kunnen zien van zo'n enorm gebrek en ermee kunnen leven in feite toch ook een teken van volwassenheid is, dat zoiets geen reden is om je te schamen, dat het überhaupt onzin is dat iedereen zich altijd maar de hele tijd loopt te schamen voor de toevallige gaten die ergens langs de weg van het leven zijn gevallen. Maar echt overtuigen kan ik mezelf niet.
Het is een olijfboom. Die herken ik gelukkig nog wel. Zijn er meer boomsoorten die zo duidelijk getuigen van de moeite die het ze heeft gekost om tot wasdom te komen, van de moeite die het ze nog altijd kost om te overleven? De vraag waarom ik in een boek vol prachtige portretten van zulke olijfbomen juist door dit beeld werd getroffen is gemakkelijk te beantwoorden. Nog voordat ik de bladzijde goed en wel had omgeslagen had ik het vreemde bast-wezen dat aan de linkerkant van de verwrongen stam lijkt te zijn gekluisterd al gezien.
De titel van het beeld bestaat uit coördinaten:N31°42.6640' E035°13.1423'. Wie ze invoert op Google Maps wordt in een vloeiende beweging duizenden kilometers getransporteerd, naar de Westelijke Jordaanoever. De boom staat, op een steenworp afstand van een afscheidingsmuur, in een boomgaard in een verder kaal en onherbergzaam gebied tussen Bethlehem en Jeruzalem. In de verte is boven op een berg een dorp te zien. De even eenvormige als opvallende architectuur doet vermoeden dat het in een relatief korte periode in zijn geheel moet zijn gebouwd. Har Homa heet het, 'Muur Berg'. Het verrees, als ik Wikipedia mag geloven, in de late jaren negentig en een van de redenen dat er toestemming werd verleend voor de bouw van deze nederzetting was de gedachte dat het verdere uitbreiding van het nabijgelegen Bethlehem zou bemoeilijken.
Anchor in the Landscapeis een boek van de in Zuid-Afrika geboren fotograaf Adam Broomberg en de Franse kunstenaar Rafael Gonzalez. De joodse Broomberg, wiens ouders als holocaust-overlevenden in zijn geboorteland tegen apartheid streden, is samen met Issa Amro, een prijswinnende Palestijnse activist, oprichter van een organisatie genaamd Artists + Allies x Hebron.
In een korte tekst achter in het boek schrijft Irus Braverman, een in Amerika werkzame maar in Jeruzalem geboren wetenschapper, over de grofweg tien miljoen olijfbomen die de belangrijkste agricultuur in de bezette Westelijke Jordaanoever vormen; over de honderdduizend families die van de bomen afhankelijk zijn voor hun levensonderhoud en over de wijze waarop de bomen steeds vaker doelwit zijn van Israëlisch staatsgeweld en van kolonisten. In de gehele Westelijke Jordaanoever zijn, volgens een recente schatting die Braverman aanhaalt, sinds 1967 achthonderdduizend olijfbomen vernietigd - als strafmaatregel of om plaats te maken voor nederzettingen, wachttorens, checkpoints of veiligheidsmuren. Het heeft de symbolische waarde van de olijfboom alleen maar vergroot:'The olive's steadfastness, durability, and extraordinary longevity are all acutely representative of the Palestinian struggle against Israel's settler colonialism and its occupying regime.'
Het zijn prachtige foto's, en het verhaal dat wordt verteld is het grotere verhaal van worteling en ontworteling, van onderdrukking en onverzettelijkheid. En toch heeft het ook iets pijnlijks om al te lang naar deze foto's te kijken. Om ze te bestuderen en hun vorm en schoonheid en metaforische kracht te overpeinzen. Om daarmee bezig te zijn terwijl het leed dat ze symboliseren op precies datzelfde moment wordt geleden - en de eindeloos veel directere en gruwelijkere beelden ervan blijven rondgaan onder de weinige mensen die het zich, steeds wanhopiger, blijven aantrekken.
Adam Broomberg & Rafael Gonzalez -Anchor in the Landscape(Mack Books, 2024)
Ze getuigen van de moeite die het ze heeft gekost om tot wasdom te komen
Courtesy of MACK and the artist | Adam Broomberg & Rafael Gonzalez, N31°42.6640' E035°13.1423'