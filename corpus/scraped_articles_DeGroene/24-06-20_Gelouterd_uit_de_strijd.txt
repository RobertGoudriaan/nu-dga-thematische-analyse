Gelouterd uit de strijd

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Tien jaar nadat de terreurgroep IS Mosul binnenviel en een derde van Irak veroverde voor ze weer werd verjaagd, is het herstel in volle gang. De soennieten proberen het slachtofferschap achter zich te laten.
Het is een getimmervan jewelste in het wijkje in de Iraakse stad Ramadi waar sjeik Abdulhadi in de schaduw van zijn tuin op ons zit te wachten. Hier, in de overdektedivan,met rondom plastic stoeltjes tegen de lage muurtjes waar de wind voor verkoeling zorgt, ontvangt hij zijn gasten. De islamitische terreurgroep IS is weg en hij heeft zijn ernstig beschadigde huis weer opgebouwd.
Ramadi, de hoofdstad van de soennitische provincie Anbar, gold als vruchtbare grond voor de radicale islam. Ze is platgegooid in de strijd om IS te verjagen, maar in wonderbaarlijk tempo herbouwd. Nu wel. Want na de Amerikaanse invasie van 2003 waren de soennieten hier veel te druk bezig met hun verzet tegen de Amerikaanse bezetter om die ontwikkeling te maken. Ze waren daar te boos en gefrustreerd voor.
Al heeft niet iedereen in Ramadi z'n huis al op orde. De zonen van de sjeik nemen me mee naar het huis van hun oom; een van de weinige die nog in puin liggen. De oom was zo van slag over het verlies van zijn paleisje, vol met in het buitenland verzamelde schatten, dat hij zijn geboorteplaats de rug toekeerde.Maar de bijna honderd bruggen en fly-overs zijn hersteld, net als de eeuwenoude sluis waarbij weer als vanouds jongens in het water van de Eufraat spelen.
Tien jaar geleden veroverde IS Iraks tweede stad Mosul en kort daarop een derde van het land. Ze liet een spoor van moord en vernieling achter, voordat ze in 2017 weer verjaagd werd. De soennieten vormen de grootste groep slachtoffers van IS, maar worden niet als zodanig erkend. Velen liepen in de val, omdat ze verwachtten dat hun geloofsgenoten van IS hen weer aan de macht zouden brengen. Ze hebben daar fors voor moeten boeten met een wrede bezetting waar straf en executie de dagelijkse praktijk was. Bovendien werden ze na de nederlaag van IS geconfronteerd met uitsluiting door het stigma dat zij allemaal net zo radicaal zijn als de terreurgroep, en dus niet te vertrouwen.
Toch is een decennium later bijna alle zichtbare schade uitgewist. Hoe hebben de soennieten de knop kunnen omzetten? Heeft het slachtofferschap positieve ontwikkelingen niet geblokkeerd? En hoe blijvend zijn die positieve ontwikkelingen?
'Het verslaan van IS heeft Irakezen een morele oppepper gegeven', zegt Hanaa Edwar (78) in Bagdad.
Ze is de oprichter en directeur van de Iraqi Al-Amal Association ('Amal' betekent hoop) en vraagbaak voor activisten en wordt gezien als een 'wijze dame'. In het pand in Bagdad waar ze de organisatie runt en ook woont, springen vijf kleine hondjes tegen de bezoekers op. Het zijn er meer dan bij de vorige keer dat we elkaar ontmoetten. Ze knikt: ze heeft er een paar gered van de straat.
'De wreedheden van IS hebben tot onderlinge solidariteit geleid', stelt ze vast. Soennitische en sjiitische moslims zijn de grootste groepen in de Iraakse samenleving, en vóór IS was er nauwelijks aandacht voor minderheden, zegt ze. Jezidi's en christenen kwamen in beeld, omdat ze behoren tot de grootste groepen slachtoffers. Dappere jezidi-vrouwen die wisten te ontsnappen aan hun IS-verkrachters doorbraken een taboe door daarover te praten. 'Mede dankzij hen is er nu een officiële overheidsverklaring dat seksueel misbruik in strijd is met de mensenrechten', zegt Edwar. En een wet die de slachtoffers van IS schadeloos moet stellen.
Onder de soennieten bevinden zich naast de slachtoffers ook daders en meelopers. Toch lijkt het erop dat de gruwelen van IS juist hen wakker hebben geschud.
Volgens Edwar spelen soennitische vluchtelingen die hun heil in Bagdad en Koerdistan zochten hierin een belangrijke rol. 'Ze namen nieuwe kennis en gewoonten mee naar de van oudsher gesloten en naar binnen gerichte samenleving.'
De invloed uit Iraaks-Koerdistanblijkt meteen al bij het binnenrijden van Ramadi. De nieuwe wegen hebben groene middenbermen gekregen die de hete woestijnstad een ander aanzicht geven. Een groot pand met aan de gevel reclame voor whisky valt op in de conservatieve stad. Het blijkt een club, gerund door een Koerd, die populair is onder een deel van de meer liberale, teruggekeerde inwoners. Een paar jaar geleden was dit ondenkbaar geweest.
Ramadi en Fallujah golden jarenlang als de meest beschadigde steden van Irak, door de strijd die het verzet er na 2003 tegen de Amerikanen voerde. Fallujah was de stad met de vele moskeeën, maar die zijn lang niet allemaal herbouwd. Wat ook opvalt: de alles bedekkende vrouwenkleding komt nauwelijks nog in het straatbeeld voor. Wel veel bloeiende schoonheidssalons - waarvan een met grote rode lippen op de gevel. Het is een reactie op de scherpslijpers van IS die zelfs de hoofden van etalagepoppen lieten bedekken.
In de divan van vicegouverneur sjeik Yasser Rashid Muhanna al-Alawany (54) van de provincie Anbar zitten in de avondkoelte mannen indishdashamet geblokte sjaals over hun hoofd aan de thee. Ze staan steeds op om bezoekers te begroeten. De sjeik, zelf ook in een lang gewaad, ontvangt in een kamertje waar een Iraakse vlag hangt naast de oranje-witte van zijn partij.
'We zijn vernederd door de Amerikanen en door IS', zegt hij. 'Onze mensen verloren alles, waren ontheemd.' Tegelijkertijd was dat hét moment om aan de wederopbouw te beginnen. Zijn aanhangers hebben het slachtofferschap, het trauma van de Amerikaanse invasie en bezetting achter zich gelaten en richten de blik voorwaarts. Ze willen een rol spelen in het nieuwe Irak, waar de sjiitische meerderheid het nu voor het zeggen heeft en de invloed van buurland Iran alleen maar toeneemt.
Vandaar dat de naam van Alawany's partij 'Takadum' (vooruitgang) luidt. Partijleider Mohammed al-Halbousi, oud-gouverneur van Anbar en ex-voorzitter van het Iraakse parlement, heeft voor geld voor de wederopbouw gezorgd.
'Het politieke leiderschap, dat maakte het verschil', zegt de vicegouverneur. 'Daardoor zijn mensen nu vastberaden om te herbouwen.'
De oude politieke leiders die zich lieten leiden door Saddams Ba'ath-partij of door islamistische groepen zijn weg. Het zelfbewustzijn van hun opvolgers leidt echter tot problemen met de sjiieten in Bagdad. Want die zien dat Anbar inmiddels op hen voorligt, zegt Alawany. 'Het verschil is dat het geld dat wij krijgen naar de gemeenschap gaat.' Niet dat er helemaal geen corruptie is. Maar in Anbar is er maar één partij waar het geld kan blijven hangen, terwijl er veel sjiitische partijen zijn die elk hun deel van de taart willen. 'Soennieten hebben het land jarenlang met succes bestuurd', stelt Alawany vast. 'Sjiieten doen dat nu een stuk slechter, en dat doet pijn.'
Alawany is niet bang voor hen, maar wel voor Iran - dat hen aanstuurt. En dat leidt ertoe dat hij, net als zijn leider Halbousi, een draai van 180 graden heeft gemaakt. Na jaren van verzet tegen de Amerikanen - waarvoor nog zo'n 50.000 soennieten vastzitten die in de jaren 2003-2010 zijn opgepakt - spreken zij zich nu juist uit tegen hun vertrek. 'We hebben geen andere keuze. Als mensen willen leven, kiezen ze voor wat praktisch is.'
Nu zijn het de sjiieten die de Amerikanen kwijt willen - er zitten nog zo'n 2500 militairen in Irak voor trainings- en adviesfuncties - terwijl de soennieten hun bijna smeken te blijven. 'We hebben geen problemen met de Amerikanen. Wel met Iran. We willen dat de Amerikanen ons beschermen', zegt Sameeah Mohammed Khaleefah (55), een soennitische politica die bij sjeik Abdulhadi haar opwachting maakt voor de lunch. Ze zit in het Iraakse parlement voor de Takadum-partij.
De pro-Amerikaanse opstelling kostte haar leider Mohammed al-Halbousi zijn parlementsvoorzitterschap. Toen hij een motie weigerde die opriep tot het onmiddellijke vertrek van de Amerikaanse troepen, lag er al snel een uitspraak van de hoogste rechter die hem dwong af te treden. Zelf kunnen Iraakse soennieten weinig doen tegen de Iraanse invloed, zegt Khaleefah. 'We wachten op hulp van de Amerikanen.'
Zonder steun van buitenaf gaat het moeizaam. Dat blijkt in Bagdad, waar soennitische partijen meeregeren op basis van een vijfpuntenakkoord, dat vervolgens niet wordt nageleefd, benadrukt de politica. 'Bagdad gebruikt IS tegen ons, en beweert dat onze regio niet stabiel is. Dat IS terug zou zijn.' Volgens het akkoord zouden bijvoorbeeld de sjiitische milities die tegen IS vochten worden teruggetrokken uit soennitische steden, maar dat gebeurt om die reden niet.
Opvallend is dat de milities in Anbar wel minder aanwezig zijn. Er zijn minder controleposten, en die zijn in handen van leger en politie. Daarom is het veilig in Anbar, krijgen we te horen. Alleen daar waar de milities wel aanwezig zijn, in het westen van de provincie, is het onrustig - en dat zou juist komen door hun aanwezigheid. Feit is dat in zowel Irak als Syrië nog steeds IS-cellen worden opgerold, en dat de terreurgroep haar activiteiten in Syrië dit jaar weer fors heeft weten uit te breiden.
De animositeit tussen de geloofsgroepenis ondertussen nog steeds erg groot. In Anbar is geen ruimte voor dankbaarheid jegens sjiitische milities die elders een rol hebben gespeeld bij de bevrijding van IS. Zoals dat in Mosul aanvankelijk wel het geval was. In het vijfpuntenakkoord was afgesproken dat soennieten een evenredig grote rol zouden hebben in overheid, leger en politie, maar dat gebeurt niet. Ook mogen ex-leden van Saddams Ba'ath-partij nog steeds geen belangrijke functies vervullen, terwijl het schrappen van dat verbod wel was afgesproken. De benoeming van een soennitische opvolger voor Halbousi dreigt erop te stranden. 'De sjiieten stelen ons parlementsvoorzitterschap', klaagt Khaleefah.
Een van de belangrijke veranderingen na IS is dat vrouwen eindelijk ook een rol spelen in de publieke ruimte. Op straat zijn er nu kleurige hoofddoeken en jurken te zien. In Fallujah vertellen mensen dat teruggekeerde inwoners meer uit eten gaan of het laten bezorgen, zoals ze in Koerdistan hadden geleerd - een breuk met de traditie - om vrouwen te ontlasten.
Tot mijn verbazing is Khaleefah niet blij met die ontwikkeling. 'Vrouwen in Fallujah dragen nu broeken, dat zag je nooit. Zorg voor de kinderen had prioriteit, nu gaan ze naar de kinderopvang.' Khaleefah, zelf in zwarte broek met een knielang jasje en plateauschoenen, wijst erop dat dit niet past in een islamitische maatschappij. 'Het is onze cultuur niet.'
Ze legt uit dat er na IS twee soorten vrouwen zijn: degenen die bleven tijdens de bezetting en radicaliseerden, en zij die de moderniteit omhelsden. De tweede groep mag werken, heeft inspraak bij de keuze van een huwelijkspartner, mag scheiden, kan een eigen zaak runnen en mag reizen. Vóór IS werkten vrouwen eigenlijk alleen in het onderwijs.
Khaleefah gaat erover in discussie met de gastheer, sjeik Abdulhadi. Hij moet niets hebben van de radicale islam. Voor Khaleefah met haar secretaris en bodyguard arriveerde, heeft hij verteld hoe hij onderdeel was van het verzet tegen de Amerikanen, maar daaruit stapte toen al-Qaeda dat overnam. Hij ontvluchtte Ramadi kort voordat IS in 2015 de stad innam. Vanuit Bagdad hoorde hij dat de terreurgroep zijn huis in gebruik had genomen, en toen hij na de bevrijding in 2016 terugkeerde lag het deels in puin.
Over de vrijheden voor vrouwen zegt hij: 'De hele maatschappij is er blij mee.' Khaleefah schudt afwijzend haar hoofd. De sjeik vertelt dat twee van zijn dochters nu als laborant werken. 'Iedereen profiteert ervan. Vroeger moesten we de verpleegsters uit Bagdad halen.'
In zijn herstelde huis is er ruimte voor zijn vier ongehuwde volwassen zonen, is er een apart gastenverblijf en ontvangstruimten. Een van de zonen komt met een koperen pot waaruit hij sterke koffie in kleine bekertjes schenkt. In de ontvangstruimte wordt voor de lunch een lange tafel klaargezet, overvloedig gevuld met vis, vlees en rijst. Wat IS niet veranderd heeft, is de gastvrijheid. Maar ik word als enige bij de vrouwen in de keuken uitgenodigd. De fotograaf en vertaler niet: de modernisering heeft z'n grenzen.
Van de Eufraat rijden wenaar de Tigris, de twee grote rivieren die tot het ontstaan van Mesopotamië leidden, vele eeuwen voordat de Iraakse staat werd opgericht. Op weg naar Mosul komen we langs Samarra, waar een paar dagen later een IS-cel wordt opgerold. In Tikrit, zestig kilometer verderop, werden in 2014 zeventienhonderd militaire rekruten door IS gedood. In Baiji, weer vijftig kilometer verderop, kwam toen de olieraffinaderij stil te liggen omdat IS onderdelen stal om ze te verkopen.
In Mosul ligt de oude stad op de westoever van de Tigris nog grotendeels in puin, al is het ziekenhuis herbouwd, net als de meeste bruggen. De Al-Nuri-moskee, de huismoskee van IS, wordt naar een nieuw ontwerp weer opgebouwd, kerken zijn gerestaureerd of herbouwd. Op de heuvel van het vernielde heiligdom van de profeet Jona, Nabi Younes, staat het betonnen karkas van een veel grotere moskee in aanbouw.
Ik mag een klein wonder aanschouwen: een militaire bewaker troont me trots mee naar de kuil waarin Duitse archeologen zeslamassu'shebben gevonden, gevleugelde stieren uit het Assyrische Rijk (dat eindigde rond 600 voor Christus). Vijf staan afgedekt met blauw plastic, en de enige zichtbare is zwaar beschadigd - maar deze opgraving is mogelijk dankzij IS. Haar aanhangers wisten dat onder het heiligdom de resten lagen van twee eeuwenoude paleizen uit verschillende periodes. Opgravingen lagen al jaren stil vanwege het gewicht van het gebouw erboven. Door dit te vernielen opende de groep de deur voor haar schatgravers, die een netwerk aan tunnels groeven en een onbekende hoeveelheid schatten stalen. De lamassu's, die veel Mosularen zien als een onvervreemdbaar onderdeel van hun erfgoed, waren daar te groot voor.
Sinds de soennitische religieuze autoriteit is begonnen met de bouw van een moskee op de heuvel, zijn er al tunnels ingestort, waarmee de kans op meer waardevolle archeologische vondsten verkeken lijkt. Ondanks protesten van archeologen gaat de bouw door. De mensen willen hun Nabi Younes terug, is het argument om religie boven archeologie te stellen.
Wat is bepalend voor de vooruitgang in deze stad? De wil van de Mosularen om een periode af te sluiten, antwoordt Muzahim al-Khayat (71), een chirurg die na de bevrijding van IS president van de Nineveh University werd en lid van het Reconstruction Team van Nineveh. Hij voorspelde toen dat de wederopbouw zeker tien jaar zou duren en zeven jaar later liggen ze aardig op schema, mede door de steun uit het buitenland en van VN-organisaties. 'Tegen 2027 zal het hier veel beter zijn dan in 2014. En ook beter dan nu, trouwens.'
'Het is nu tijd om afbraak om te zetten in beschaafd leven', zegt de chirurg die ook lid is van de Takadum-partij. Maar hij benadrukt dat partijen en groepen nauw hebben samengewerkt om de kapotte stad te veranderen in een stad van wetenschap en stabiliteit. 'We voelen dat we allemaal moeten bijdragen. Het heeft ons een gevoel van saamhorigheid gegeven.'
Een van de verschillen tussen de steden Ramadi en Mosul is dat de laatste veel meer historisch erfgoed heeft. Wat nog staat wordt gerestaureerd, en niet platgegooid en opnieuw gebouwd zoals in Ramadi. Een deel van de oude stad is daarom ook nog nauwelijks herbouwd. Bovendien geven VN-organisaties de voorkeur aan kerken, moskeeën en andere monumentale gebouwen boven woonhuizen bij de restauratieplannen. En wat zeker ook meespeelt, is dat Mosul pas in juli 2017, anderhalf jaar na Ramadi, helemaal van IS werd bevrijd.
Khayat vertelde dat hij in het begin tijdelijke klinieken heeft helpen opzetten, zelfs in woonhuizen, omdat het staatsziekenhuis aan de Tigris volledig in puin lag. Hij heeft patiënten twee jaar lang gratis geholpen. Toen dat niet meer nodig was, stimuleerde hij artsen om samen privé-klinieken op te zetten. Als we hem willen opzoeken in een daarvan, blijkt hij net vertrokken, na een operatie te hebben uitgevoerd. Die ochtend had hij doorgebracht op het Lentefestival.
Dat Lentefestival geeft een belangrijke boodschap af, zegt hij 's avonds in een zaaltje in het partijkantoor van Takadum. 'De boodschap is dat we de stad van cultuur, beschaving en co-existentie zijn, en dat radicalisme dit niet kan vernietigen.'
Tijdens het festival, vertelt Khayat, rijdt een dozijn kleurige praalwagens langs een eretribune met de elite van de stad en genodigden uit Bagdad en Koerdistan. De volle tribunes met Mosularen ertegenover liggen in de volle zon en parasolverkopers doen goede zaken. Gemotoriseerde hanggliders scheren laag boven het publiek, afgewisseld door twee stuntende militaire helikopters.
De praalwagens van studenten, scholieren en universiteiten symboliseren het belang dat de stad hecht aan onderwijs, legt Khayat uit. 'Vanaf het begin hebben we gezegd dat radicalisering niet mag terugkeren in Mosul. Daarom heeft onderwijs prioriteit.' De vernielde scholen en universiteitsgebouwen zijn dan ook al in de eerste fase herbouwd. 'Het moeilijkste is om de mens te herbouwen', zucht hij. 'Ook door het grote aantal werklozen en de armoede.'
Toch zijn desamenzweringstheorieen nog niet helemaal verdwenen, blijkt tijdens een bezoek aan een vooraanstaande rechter in Mosul die niet met zijn naam in de krant wil. 'We hebben het resultaat van de Amerikaanse bezetting verslagen, dat is IS', zegt de rechter in de koele tuin van zijn familiehuis. Ook zijn vriend, kerkvader Raed Adel van de Assyrisch-katholieke kerk, is aanwezig. 'We zijn blij van IS af te zijn, maar we vergeten wat ertoe leidde', zegt de rechter, waarna hij een klein college begint over regionale machten die in de onvrede investeerden om Irak zwak te maken. 'We weten nog steeds niet wie IS heeft voortgebracht.' Hij noemt Iran, Turkije, Israël en Koeweit als boosdoeners, en ook Amerika en Rusland. 'Het is zoals na een inbraak, als de dief spijt heeft en een deel van de buit teruggeeft. Dat is nog steeds geen positieve uitkomst.'
Hij heeft sinds 2003 honderden vrienden verloren, vertelt de rechter. 'Ze zijn dood, door de invasie en door IS. Ook mijn broer.' Die is in Mosul onthoofd door de IS-bezetters.
Raed Adel, in zwarte broek en overhemd, kijkt liever naar de toekomst. 'De premier heeft Mosul vorige week het brein van Irak genoemd', zegt hij trots. Voor 2014 keek de politiek in Bagdad neer op Mosul; vanwege het voortdurende verzet tegen de veranderde politieke situatie van na de Amerikaanse invasie. Maar ook internationaal is het beeld veranderd, meent de priester, 'omdat we IS verslagen hebben'.
'Het positiefste is dat de druk van de gewapende bendes die ons tussen 2003 en 2014 angst aanjoegen, weg is', zegt kerkvader Raed Adel. Hij heeft het over lokale radicale groepen, soms gelieerd aan al-Qaeda, die afpersten, kidnapten en moordden uit naam van de islam. Ze richtten zich vooral tegen minderheden als christenen en jezidi's. Ook chirurg Khayat heeft een aanslag door zo'n bende ternauwernood overleefd.
Er wonen nu weer duizenden christenen in Mosul, vertelt de priester. De manier waarop moslims tegen hen aankijken is veranderd. Er is verbroedering. Moslims hielpen na het vertrek van IS met het schoonmaken en herbouwen van de kerken. 'Voor IS kwam, noemden alleen christenen mijabuna',vertelt hij, wat 'onze vader' betekent in het Arabisch. 'Nu zeggen alle moslims dat ook.' De angst voor repercussies is weg.
Toch is maar een fractie van de naar schatting 50.000 christenen die in Mosul woonden teruggekeerd. Jezidi's zijn helemaal uit het stadsbeeld verdwenen. En dan zijn er nog de vele vermisten, die onder IS of tijdens de strijd tegen de groep zijn verdwenen. Duizenden soennieten zijn bovendien opgepakt vanwege collaboratie met IS, van wie er velen onschuldig vastzitten. Ontheemden kunnen vaak nog niet terugkeren omdat hun huis vernield is. Of omdat familieleden met IS samenwerkten en de buren hen niet terug willen. 'We moeten mensen rehabiliteren. Daar zijn we nog maar net aan begonnen', zegt Raed Adel.
Die veranderde machtsverhoudingen, met een grotere rol voor Iran, vormen maar een deel van de ellende die IS bracht. Hanaa Edwar van de Iraqi Al-Amal Association noemt het gevaar dat de sjiitische meerderheid zichzelf nu ziet als de winnaars die grote offers hebben gebracht om IS te verjagen. De milities die de bevrijding van IS brachten, vormen nu een gevaar. Ze spelen een rol in een interne sjiitische strijd, en ook bij pogingen om de Amerikanen tot vertrek te dwingen. 'Wapens buiten de staatsinstituties zijn gevaarlijk', waarschuwt ze. 'Daarom kan ik niet zeggen dat Irak nu een vredige rechtsstaat is.'
Toch lijken de soennieten gelouterd uit de strijd te komen. Ze zien een belangrijke rol voor zichzelf in een land waar de huidige machthebbers zich nauwelijks interesseren voor het welbevinden van hun burgers. De soennieten weten, zolang ze nog in Bagdad worden tegengewerkt en verdacht gemaakt, in ieder geval hun eigen woongebied op orde te brengen.
Kunnen zij voorkomen dat Irak echt een provincie van Iran wordt zoals Teheran dat graag zou zien? Ze staan er in ieder geval sterker voor dan ooit sinds de Amerikaanse invasie van 2003. Ze willen voorwaarts en lijken het slachtofferschap en de trauma's achter zich te laten.
Dit artikel werd gerealiseerd met de steun van het Fonds Pascal Decroos voor Bijzondere Journalistiek