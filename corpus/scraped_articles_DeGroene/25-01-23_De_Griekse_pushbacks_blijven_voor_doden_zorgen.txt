De Griekse pushbacks blijven voor doden zorgen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Athene- 'Alle aandacht gaat naar de genocide in Gaza. Niemand ziet meer de dagelijkse horror die hier in Griekenland plaatsvindt', foetert Petros Constantinou door de telefoon. Hij is voorzitter van de Griekse antifa-burgerbeweging Keerfa. Tegen de klippen op organiseert hij demonstratie na demonstratie in Athene en andere Griekse steden. Demonstraties tegen het groeiende Griekse geweld tegen vluchtelingen. Niet alleen van lokale fascisten, maar steeds openlijker ook van de Griekse politie. Vorig jaar werden twee vluchtelingen 'dood aangetroffen' in politiecellen. Beide lichamen vertoonden sporen van geweld en marteling. De politie ontkent elke vorm van schuld. En dan zijn er natuurlijk nog steeds de pushbacks van vluchtelingen op zee en op land, uitgevoerd door de Griekse kustwacht, die regelmatig dodelijke slachtoffers opleveren.
Het laatste dieptepunt was afgelopen 21 december. Een patrouilleboot van de Griekse kustwacht joeg op een rubberboot die van de Turkse kust op weg was naar een Grieks eiland, met vluchtelingen, waaronder veel vrouwen en kinderen. Deze keer voer de patrouilleboot pardoes over het bootje heen. Acht vluchtelingen, waarvan één jongetje van vier, werden vermalen door de reusachtige propellers.
De getraumatiseerde overlevenden werden van het geliefde toeristeneiland Rhodos overgeheveld naar 'vluchtelingententenkamp' Moria 2.0 dat werd heropgebouwd in plaats van voorgoed gesloten, mede 'dankzij' de Nederlandse ngo Movement on the Ground. Het is dit jaar de vijfde winter dat vluchtelingen daar in ijskoude tenten verblijven, vaak zonder enige elektra. Ondanks de vele miljoenen euro's die Brussel sinds 2020 aan Athene heeft overgemaakt voor een nieuw containerkamp op Lesbos.
Geschokte ooggetuigen vertelden dat de groep in de haven van Mytilini op Lesbos aankwam terwijl velen nog hevig bloedden, dwars door hun gaasverbanden heen. En dat ze allemaal in shock waren. Maar in kamp Moria 2.0 kregen de drenkelingen nauwelijks medische, laat staan mentale hulp.
Het is de zoveelste keer dat de Griekse kustwacht door wandaden op zee in het nieuws komt. 'De Griekse kustwacht heeft in juni vorig jaar bij Pylos een vluchtelingenboot door een mislukte pushback tot zinken gebracht, waardoor meer dan zeshonderd mensen op de vlucht verdronken', zegt een geëmotioneerde Constantinou. 'Genoeg is genoeg! Er moeten nu koppen rollen!' Op 18 januari organiseerde Keerfa opnieuw een demonstratie. 'We gaan door!' verzekert de voorzitter. 'Net zolang tot de pushbacks stoppen en alle verantwoordelijken voor het gerecht staan.'