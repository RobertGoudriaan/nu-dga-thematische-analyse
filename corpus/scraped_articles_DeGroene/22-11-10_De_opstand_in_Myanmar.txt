De opstand in Myanmar

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
De opstand tegen het regime in Myanmar, de State Administration Council (SAC), duurt al 21 maanden en heeft zich uitgebreid naar grote delen van het land. Gewapende groepen zijn een mengeling van nieuw opgerichte burgermilities en legers van een aantal van de etnische minderheden die al decennia strijden voor meer autonomie en gelijke rechten. De prijs van het volksverzet is gruwelijk hoog. Volgens de Myanmarese Assistance Association For Political Prisoners (Burma) werden ruim 2400 burgers vermoord door leger en politie tijdens protesten of in ondervragingscentra. Zeker 12.800 mensen zitten gevangen. De statistieken laten de duizenden die werden gedood of gewond in oorlogsgeweld grotendeels onvermeld.
Ook gewapende groepen uit het verzet maken zich schuldig aan mensenrechtenschendingen, maar het overgrote deel van de burgerslachtoffers staat op rekening van de junta.
Honderdduizenden raakten ontheemd. De economie stortte in en miljoenen belandden in armoede. Onderwijs en gezondheidszorg kregen zware klappen. De EU en de VS hanteren een wapenembargo en stelden sancties in tegen de militairen en hun bedrijven. De handen van de VN Veiligheidsraad zijn gebonden met Rusland en China als bondgenoot van de junta. ASEAN is hopeloos verdeeld over de aanpak van het zwarte schaap in hun midden. De junta negeert het voorgestelde traject voor een vredesproces, maar ASEAN lijkt vooralsnog niet bereid tot verdere sancties.
De door de junta afgezette parlementariërs vormden een schaduwregering van nationale eenheid die pleit voor internationale erkenning en samenwerking. In sommige delen van het land zetten zij al een eigen bestuur op.