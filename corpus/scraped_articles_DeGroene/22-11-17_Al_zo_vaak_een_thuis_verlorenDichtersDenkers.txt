Al zo vaak een thuis verloren Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 november 2022
De biograaf Keiron Pim aanschouwt 'zijn' Joseph Roth inEindeloze vluchtmet compassie en verbazing. En met aandacht voor de menselijke tegenstrijdigheden. Want ontheemd als Roth was, was de sjtetl nooit ver weg.
In juni 1938, een jaar voor zijn dood,zit Joseph Roth aan een tafeltje in Café Tournon in Parijs. De stemming is grimmig. Roth slaat het ene na het andere glaasje pernod achterover en kijkt droevig naar de overkant. Zijn uitzicht bestaat uit ruïnes: het Hôtel Foyot, de plek die bijna zestien jaar zijn thuishaven in de Franse hoofdstad is geweest, is zojuist met de grond gelijk gemaakt. Roth weigerde het hotel te verlaten; pas toen de bouwvakkers het dak eraf sloopten gaf hij het op en pakte hij zijn koffers. Zelfs de nachtportier was al vertrokken. Hôtel de la Poste, zijn nieuwe onderdak, is aan de overkant van de straat. Vanuit zijn kamer kan hij de overblijfselen zien van het Foyot: een treurig aandenken aan alles wat voorbij is.
Over dit moment schreef Roth: 'Ik zit nu tegenover de lege plaats en hoor de uren verglijden. Je raakt het ene na het andere thuis kwijt, zeg ik bij mezelf. Hier zit ik met mijn reisstok. Mijn voeten zijn kapot, mijn hart is moe, mijn ogen zijn droog. De ellende zit naast me en wordt steeds zachter en groter, het verdriet blijft staan en wordt gigantisch en goedig, de schrik komt schetterend dichterbij en schrikt niet meer af. Dat is nog het meest troosteloze.'
Roth is op dat moment 43 jaar. Tot 1933 was hij journalist bij de beroemde Duitse krant deFrankfurter Zeitung,toen Hitler aan de macht kwam en alle joodse schrijvers werden ontslagen of in ballingschap gingen. In 1932 wasRadetzkymarsverschenen, Roths humoristische, liefdevolle lofzang op het Oostenrijks-Hongaarse rijk van Keizer Franz Joseph I, waarmee hij een groot publiek bereikte. Roth is een van de best betaalde journalisten van zijn tijd en toch verkeert hij in grote armoede. Zijn gezondheid verslechtert met de dag en het idee om met steun van de PEN-Club naar de Verenigde Staten te vluchten, zoals veel andere joodse schrijvers, heeft hij opgegeven. Zijn roem is dan niet veel meer waard. In dat laatste jaar van zijn leven, niet lang voordat de Wehrmacht Polen binnenvalt en daarmee de Tweede Wereldoorlog inluidt, is Roth vooral een ontwortelde, eenzame jood en een prikkelbare, halsstarrige alcoholist.
InEindeloze vlucht: Het leven van Joseph Roth,door de Britse biograaf Keiron Pim, is Roths thuisloosheid het grote thema. Pim volgt Roth op de voet terwijl hij in stapjes naar het Westen wandelt: van het kleine joodse plaatsje Brody aan de Russische grens (tegenwoordig in Oekraïne), waar hij in 1894 werd geboren, via Lviv en Wenen naar Berlijn, en uiteindelijk naar Parijs. Als journalist reisde Roth naar Bulgarije, de Sovjet-Unie en het zuiden van Frankrijk, en op al deze plekken staat Pim stil en schetst de wereld zoals Roth hem zag. Het uitzicht boeit: Roth heeft een onfeilbaar oog voor sociaal onrecht en in zijn werk staan de mensen in de marge van de samenleving centraal: Oost-joden en oorlogsveteranen, daklozen en drinkers. Als een wareMenschwalst Roth door de Duitstalige letteren en claimt daar zijn plek: 'Ik schrijf geen "grappige cursiefjes"', schrijft hij in een brief aan zijn redacteur bij deFrankfurter Zeitung. 'Ik teken het gezicht van de tijd.'
Roth-kenners weten het al: Roth was een notoire 'mythomaan' - iemand die zijn eigen leven dwangmatig mythologiseert - die zichzelf een Duits-christelijke identiteit toedichtte én een carrière als officier in het leger, terwijl iedereen wist dat hij joods was en ver achter de vechtlinies stukjes schreef voor het legerkrantje. Hij loog over zijn geboorteplaats, niet alleen in de hoop om zo in het naoorlogse Oostenrijk een verblijfsvergunning te krijgen - tekenend voor Roths wanhoop als staatloze jood na 1919 - maar vooral omdat hij zichzelf zag als een verlichte, stadse, Europese schrijver, niet als een armzalige, Oost-Europese jood uit een sjtetl aan de Russische grens. Het schrijnende is dat Roth, ondanks alle fabricaties, allebei was. Hij ontsnapte nooit helemaal aan zijn vaderloze jeugd in het orthodoxe, 'onverlichte' grensstadje en aan het diepe minderwaardigheidsgevoel dat hier voor hem aan kleefde.
Als biograaf is dit fascinerend. 'Want er is één ding dat je al snel door krijgt als je probeert Joseph Roth te doorgronden', schrijft Pim. 'Dat hij steeds met opzet zichzelf tegenspreekt, tegenstellingen gebruikt als een manier om mensen op het verkeerde been te zetten, om zichzelf even wat vrijheid te schenken. Tegenstrijdigheden vallen in elke biografie te verwachten, mensen zijn geen simpele optelsom van eigenschappen, maar bij weinig mensen was tegenstrijdigheid zo'n doelbewust onderdeel van hun survivalkit als bij Roth.'
Die aandacht voor menselijke tegenstrijdigheden karakteriseert de manier waarop Pim Roths levensverhaal vertelt. In plaats van alle eigenaardigheden (die ook aan bod komen), richt Pim zich vooral op de 'algemene trends' in Roths leven: de diepere, menselijke waarden en driften die zijn leven kenmerkten. Pim gaat niet op de zoek naar 'de waarheid' of de essentie van de man; hij laat de mythomaan in zijn waarde en vraagt zich in plaats daarvan af welke tol dit constante liegen eist op een mensenhart - welke prijs je betaalt voor een levenslang theaterspel. Hoewel het waar is dat een vlucht ook een zoektocht kan zijn, aangewakkerd door een drang naar avontuur en je thuis voelen 'in den vreemde', inEindeloze vluchtwordt duidelijk dat alles wat Roth achter zich wilde laten hem tot in zijn dood achtervolgde.
Een van de dingen waar Roth voor vluchtte was zijn verdriet over het lot van zijn vrouw, Friedl Reichler. Friedl, een jodin uit de Weense middenklasse, was aan Roths zijde waanzinnig geworden. Ze kreeg paniekaanvallen en waanbeelden en moest een paar jaar na hun huwelijk worden opgenomen. De rest van haar leven zou ze doorbrengen in psychiatrische ziekenhuizen. Roth voelde zich schuldig en maakte zich zorgen over de hoge kosten van Friedls zorg; zijn brieven aan vrienden en uitgevers zijn een lange, schitterende klaagzang over geldgebrek en andere misère. Ondanks het schuldgevoel zocht Roth haar maar sporadisch op. 'Ze was als een vlinder die hij wilde vastpinnen om ermee te pronken', merkt Pim op, 'uit angst dat ze bij hem weg zou fladderen.'
Pim spaart zijn subject niet.Eindeloze vluchtbevat lange passages over de relatie tussen Roth en Reichler en getuigenissen van vrienden en ex-geliefden. Irmgard Keun, bijvoorbeeld, de Duitse schrijfster met wie Roth een relatie had, zei: 'Hij wilde een onderdanige maagd van me maken (...) Hij dwong me in de rol van een meelijwekkend schepsel, tot ik daar zelf ook in ging geloven.' Roth wilde dan misschien ontsnappen aan zijn 'dominante moeder', Maria Grübel - door Pim met liefde geportretteerd - en werd getormenteerd door de erfenis van zijn vader, een graanhandelaar die waanzinnig werd en nog voor Roths geboorte uit zijn leven verdween; het is allemaal geen excuus. 'Maar al wilde Roth het niet toegeven, zijn verhaal loopt over van vrouwenhaat', schrijft Pim.
Friedls tragische lot loopt als een rode draad door het boek. Roths verhaal eindigt pas na zijn eigen dood - in mei 1939 - als Friedl in de zomer van 1940 op een van de eerste transporten van het 'euthanasieprogramma' wordt gezet en door de nazi's wordt vermoord. De sporen van hun beider levens zijn schaars; van Friedl zijn enkel een paar foto's bekend en Roths bezittingen pasten letterlijk in één koffer, die in 1946 boven water kwam: zijn Franse vertaler, Blanche Gidon, had de versleten koffer na Roths dood bewaard en tijdens de oorlog verstopt. Behalve een paar manuscripten en wat bonnetjes van hotels zat er in de koffer nog een handjevol foto's van Roth en Friedl. Samen op een bankje, in gelukkiger tijden, of lopend door de straten van Parijs. Veel meer is er niet over.
Het is een teken van Pims bereik als biograaf dat hij licht laat schijnen op het lot van joodse vrouwen in Oostenrijk-Hongarije en daarmee de schaduwkant laat zien van het met bladergoud bedekte Wenen van Gustav Klimt. Door het hele boek heen echoot het historische tijdsbeeld van Roths leven: het bruisende fin de siècle en het geamputeerde, wankele continent van het interbellum. Veel joden van Roths generatie bevonden zich in een tweespalt tussen de traditionele joodse cultuur waaruit ze kwamen en de seculiere cultuur van hun 'gastland'. In Roth uitte zich dit in een 'breuklijn in de kern van zijn karakter', een gespletenheid die nooit zou versmelten tot een geheel.
Als biograaf is Pim het meest aanwezig in mijmerende, poëtische passages waarop de biograaf als mens een ander mens aanschouwt. Over Roths 'samengestelde identiteit' schrijft hij: 'Je staat op drempels, je woont op grenzen (...) Natuurlijk, je kunt een volle kamer binnenstappen en je onder de mensen begeven - de alcohol helpt daarbij - maar je zult je altijd een buitenstaander voelen die een rol speelt. Je probeert je status aparte als een voordeel voor het schrijverschap te zien: de beschouwende einzelgänger is beter in staat het karakter van een menigte te schetsen dan iemand die er deel van uitmaakt. (...) Maar je blik blijft onvermijdelijk ook op je binnenste gericht: je beziet elk onderdeel van je eigen identiteit ook van de andere kant en constateert dan dat het onvolledig is, dat je optreden als lid van die stam niet overtuigend en zelfs onwaarachtig is.' Het zijn dit soort passages die het boek een literaire glans geven. Via het inlevingsvermogen van zijn biograaf attenderen ze de lezer op de dieptes van Roths existentiële dilemma's.
Roth is dan ook het meest op zijn gemak als hij zich kan terugtrekken in zijn werk. Zoals hij zijn vriend Stefan Zweig liet weten: 'Ik denk dat ik de wereld alleen begrijp als ik schrijf, zodra ik mijn pen neerleg ben ik verloren.' Roths schrijftempo lag altijd al hoog - hij liet ongeveer zesduizend pagina's literair werk achter, romans, korte verhalen en journalistiek werk - maar zijn tempo werd nog hoger naarmate de wereld om hem heen steeds meer afgleed richting barbaars geweld. Hij maakte dagen van tien uur of langer, at niet maar dronk veel, en sliep slecht. De kwaliteit van zijn werk leed er zelden onder. Zijn verhalen ontstonden uit een gevoel, niet vanuit een plot: 'Ik word gegrepen door een plaats. Door een sfeer.' In ballingschap werd zijn werk steeds autobiografischer. Omringd door andere exilanten zat hij in de Parijse cafés en 'polijstte het alledaagse net zolang tot het bijzonder werd'.
Pims bronmateriaal is levend en divers.Eindeloze vluchtopent met een herinnering aan Roth van de enige levende mens die hem nog heeft gekend: Dan Morgenstern, de zoon van schrijver Soma Morgenstern (die naar de VS vluchtte). Pim maakt gebruik van wetenschappelijke literatuur en memoires, maar ook van beeldmateriaal: stille archiefbeelden van het Weense straatbeeld in 1919 roepen een sfeer op van een wereld die niet meer bestaat. Ook geeft Pim gedetailleerde lezingen van Roths romans en essays, zoals een prachtige lezing vanJob,de roman uit 1930 over een arme talmoed-leraar die alles verliest. Het einde is zo intens gelukkig dat het ongeloofwaardig is, zeker voor iemand zo melancholisch en weerbarstig als Roth. Maar, zegt Pim: 'Het vurige en aandoenlijke geloof van de auteur in de waarde van die hoop overstemt onze sceptische gedachten. We worden niet zozeer ontroerd door het verhaal zelf, als door de onverbloemde menselijkheid van de verteller.'
Eindeloze vluchtontroert en is zelfs spannend, ondanks het droevige einde dat al vanaf het begin duidelijk is. Als biograaf zoekt Pim de grens op tussen feit en verbeelding, tussen de leefwereld van zijn ontwortelde schrijver en zijn eigen kijk op wat Roth allemaal deed, dacht, en schreef. Een biografie is natuurlijk niet alleen een weergave van het leven van een ander; het is ook het verslag van de relatie tussen biograaf en subject. Pim aanschouwt 'zijn' Roth met compassie en begrip, verbazing en afschuw.
Pims verhaal over Roth is ook een heel joodse vertelling. Als Pim het over Roths jeugd in Galicië heeft, bijvoorbeeld, noemt hij Roth bij de voornaam die hij later zou schrappen: Moses. Zulke details, bewuste keuzes van de biograaf, brengen Roths joodse wortels dichterbij en laten zien dat de sjtetl, ondanks Roths fervente pogingen afstand te creëren, nooit ver weg was. Dat zijn thuisloosheid niet alleen het gevolg was van politieke ontwikkelingen, maar dat die ook in hem zat, een lot gedeeld met andere Europese joden voor de oprichting van de staat Israël in 1948. Roth was trouwens geen zionist; hij voelde zich thuis in zijn dwalende bestaan. Over zijn voorkeur om in hotels te leven, zei hij: 'Het is natuurlijk te duur, (...) en het is een slechte gewoonte van me. Maar ik haat huizen. Een huis heeft iets definitiefs. Een crypte.'
Toen ik zelf promoveerde op Joseph Roth was ik vooral gefascineerd door Roths zwervende bestaan en zijn buitenstaandersblik. Ik wilde weten hoe zijn thuisloosheid verbonden was met jodendom, en hoe hij het voor elkaar kreeg om zo ontzettend productief te zijn in zo'n ontheemd, opgejaagd bestaan. Roth was iemand die, net als W.G. Sebald, de rol van emigré bewust op zich nam en tot een persona ontwikkelde; het was een condition humaine die hij tot op het bot uitploos. InJoden op drift,zijn essaybundel uit 1926, schreef hij: 'Ach, de gemene wereld denkt in de gebruikelijke, goedkope, versleten clichés. Ze vraagt een reiziger nooit waar hij naartoe gaat, alleen waar hij vandaan komt. Terwijl voor een reiziger toch het doel belangrijk is, en niet het vertrekpunt.' Wandelend door de straten van Wenen, Berlijn en Parijs kwam hij orthodoxe joden tegen en andere emigrés die de meertalige grensstreken van de voormalige dubbelmonarchie waren ontvlucht. Die dwalenden, door Roth met passie en pathos beschreven, nestelden zich in de kern van zijn kritiek op het nationalisme: namelijk dat ongemak, onheil en een allesdoordringende existentiële ontheemding onontkoombare elementen zijn van een wereld die langs nationale lijnen wordt verdeeld.
Roth noemde zichzelf een 'hotelpatriot'. Vergeleken met de oorlogsvluchtelingen en andere ontheemden was dit een geprivilegieerde positie, maar achter deze 'identiteit' school een diepgeworteld gevoel van niet-thuishoren. Roth ankerde zich aan het tijdelijke; hij was een einzelgänger, sceptisch over alles wat om onbetwistbare loyaliteit vroeg. Hij had, zo zei hij tegen Zweig, de 'genade van het ongeluk', en dit was de reden dat hij dingen zag die andere schrijvers niet zagen.
InDe legende van de heilige drinker,een novelle die Roth zijn 'testament' noemde (en die, alsof hij het wist, pas na zijn dood verscheen), ontmoeten we Andreas Kartak, een typische schlemiel, thuisloos, doelloos en dronken. Roth had het verhaal over de clochard die onder de bruggen van Parijs leefde gehoord in een café, en hij voelde zich verwant met de naamloze paria. Met zijn pen dichtte hij Andreas een lot toe dat hem in werkelijkheid was ontzegd: Andreas' laatste dagen op aarde zijn een aaneenschakeling van geluk, vreugde en genade, met als hoogtepunt een 'zachte, goede dood', iets wat Roth ook wenste voor zichzelf. Roths 'ongeluksblik' belichtte iedereen die anders en gemarginaliseerd was, en dit laatste boek, een fantasmagorisch sprookje over buitenstaanderschap, is de ultieme triomf van de underdog.
Eindeloze vluchtis een verhaal over staatloosheid en migratie dat dichter bij ons heden staat dan we misschien zouden willen. Roths haarscherpe analyse van zijn eigen tijd en zijn fonkelende, tijdloze taal konden zijn eigen ondergang niet voorkomen. In Pims handen wordt dit unieke leven een spiegel waarin we zien hoe de geschiedenis zich vervormt en herhaalt, en vooral hoe belangrijk het is om een thuis te hebben in deze wereld.
Roth had al zo vaak een thuis verloren. Maar het verlies van zijn geliefde Hôtel Foyot kwam hij niet meer te boven. Hij stierf een paar maanden voor het begin van de Tweede Wereldoorlog in een ziekenhuis in Parijs aan de gevolgen van delirium tremens, wanhopig en alleen. Dat hij de teloorgang van zijn beminde Europa en de vernietiging van het joodse leven niet meer zou meemaken is een van de meest dieptreurige, haast poëtische feiten van zijn biografie. Een zure, bittere troost.
Leo Baeck Institute / Bridgeman Images | Joseph Roth met zijn vrouw Friederike, ZuidFrankrijk, 1925