De stem van de bergen IFFR Alpha

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Gijs en Reinout Scholten van Aschat schitteren inAlpha.Niet weer zo'nfeelgoodbergfilm, maar een ijzingwekkende confrontatie tussen vader en zoon.
Slechts heel eventjes,in de openingsscène vanAlpha,wordt de indruk gewekt dat het gaat om weer zo'nfeelgoodbergfilm, waar het hooggebergte staat voor loutering, voor de zoektocht naar onszelf, voor een beter mens worden dankzij de confrontatie met de harde maar zuivere elementen van de natuur op duizenden meters hoogte. We zien besneeuwde pieken, we horen een rustige vrouwenstem die aanspoort om 'de berg naar binnen te verplaatsen', iemand ligt met oortjes in de sneeuw diep adem te halen. Hooggebergte als meditatie, mannen (bergfilms gaan altijd over mannen) die worstelen met hun gevoelens en er dankzij het fysieke afzien op duizenden meters hoogte mentaal bovenop komen. Dat kennen we al vanDe acht bergen,de succesvolle film uit 2022, naar de Italiaanse bestseller van Paolo Cognetti uit 2016.
Het misverstand dat het gaat om zo'n soort film duurt maar heel kort, want dan gaat het telefoontje van degene die op zijn rug in de sneeuw naar de vrouwelijke meditatiestem ligt te luisteren. De stem van Gijs Scholten van Aschat schalt dat hij al bij Bazel is, gaat goed, kom eraan, tot later. Ja pap, prima pap, zegt Reinout Scholten van Aschat zo mat en ongeïnteresseerd mogelijk. Vanaf dan gaatAlphavan regisseur Jan-Willem van Ewijk over een vader-zoonrelatie, waarbij de bergen slechts een rol spelen als wintersportdecor, als een willekeurige plek waar de krachtmeting tussen de ego's van vader en zoon plaatsvindt. De diepe stem van de bergen wordt niet verstaan, niet eens opgemerkt, druk als de mannen zijn met zichzelf. Pas als het al te laat is, verschuiven de bergen van wintersportdecor naar de voorgrond als hoofdrolspeler, en kunnen vader en zoon eindelijk hun onderlinge strijd opgeven.
Zoon Rein zegt aan het begin van de film tegen vader Gijs (ze hebben hun eigen namen aangehouden): 'In de bergen zijn is gewoon heel erg goed.' Hij zegt dat omdat zijn vader, nog maar net aangekomen in het skioord in de Zwitserse Alpen waar de zoon zich nu juist had verstopt, zo'n spervuur van vragen op hem afvuurt dat uitgaat van de vanzelfsprekende band tussen ouder en kind. Die band is er overduidelijk niet, en het is ook overduidelijk dat de zoon hem niet wil. Hij wil niets uitleggen, hij wil nergens antwoord op geven, al die vervelende afvink-vragen die ouders kunnen stellen aan hun kinderen wimpelt hij nurks af. 'In de bergen zijn is gewoon heel erg goed', en zijn lange stilte die daarop volgt, is de enige verklaring die hij geeft voor zijn plotselinge vertrek uit Nederland direct na de begrafenis van hun respectievelijke moeder en vrouw. De vader, de beroemde Nederlandse acteur Gijs, vindt dat hij recht heeft op wroeten, maar het automatische recht om dingen van elkaar te weten bestaat niet, ook niet - júist niet - tussen ouders en kinderen. Je moet het weten te vragen, een kunst die de charismatische en extraverte Gijs wel verstaat als het gaat om aantrekkelijke jonge vrouwen, maar bij zijn eigen introverte zoon Rein niet nodig vindt. En zo, met dit mentaal armpjedrukkende duo, begint meteen al de volgende dag een gevaarlijke offpiste skitocht met een groepje jonge vrienden van Rein.
Allen zijn het zeer ervaren skiërs,behalve Gijs, die zich uit ijdelheid en alfa-gedrag laat overhalen om mee te gaan. Hij is dertig jaar ouder dan de anderen, hij kan best een aardig potje skiën, maar deze tocht ligt ver boven zijn macht. En dat weet Rein, die zelf als een god op zijn snowboard over de hellingen vliegt, maar het lukt hem, ondanks een aantal halfslachtige pogingen, niet om zijn vader te waarschuwen. Steeds speelt er iets anders tussen de twee, steeds komt de ware informatie niet over. Een goede les vanAlpha:zorg dat je focus ligt bij wat je gaat doen, laat andere, niet ter zake doende gevoelens beneden in het dal.
'Is dat je tweede biertje?' vraagt Rein scherp, wanneer zijn vader in het skirestaurant hoog in de bergen intiem zit te doen tegen de knappe jonge vrouw uit München met wie Rein iets heeft. 'Nee, m'n tiende, nou goed!' grauwt Gijs, die denkt dat het gaat om jaloezie, wat ten dele waar is, maar het gaat ook om iets anders. Je klokt niet twee pullen bier naar binnen voordat je je waagt aan wat ze voor de boeg hebben. Een enorme tocht over verschillende bergkammen. Gijs heeft het kunnen zien op de gedetailleerde pentekening van het gebied, die een van de groepsgenoten aan het maken is. Alle waarschuwingen zijn voorhanden, maar je moet ze ook kunnen en willen zien.
De idiotie van het hedendaagse anachronisme 'wintersporten' komt mooi terloops langs inAlpha,wanneer zoon Rein zich met zijn allerlaatste krachten op zijn buik en ellebogen omhoog werkt richting een skipiste waar de eerste ochtendskiërs alweer langs komen suizen. Achter hem ligt een helse nacht in de bergen, het gebied buiten de oranje plastic afrasteringen die de aangeharkte wereld van de wintersport afschermt van de echte bergen. Hij heeft zijn vader ergens op de berg moeten achterlaten in een weinig beschutte inham met iets ernstigs aan zijn knie, zelf heeft hij ook een gekwetst been waar hij niet meer op kan staan.
HetThe English Patient-dilemma: laat je iemand achter om hulp te zoeken met het gevaar te laat terug te komen? En terwijl de uitgedroogde Rein op zijn buik in een bergbeek water naar binnen aan het lebberen is, ziet hij ineens hoog boven zich die mensen in die parmantige felgekleurde pakken tsjoef-tsjoef-tsjoef bloedserieus hun bochtjes draaien. De veilige wereld waar alles gewoon weer is zoals het hoort, de beschaving zelfs. Dat heeft ondanks de dramatiek van het moment een enorm komisch effect.
Prachtig zijn de beeldenvan cameraman Douwe Hennink van de onbedorven Alpen in Slovenië, die Zwitserland moeten voorstellen. De bergen spreken een taal die je moet kunnen verstaan, en die zich moeilijk laat rijmen met dego-getter-houding van de wintersporter, voor wie bergen slechts 'pistes' zijn waar je zo hard mogelijk vanaf moet razen. De taal van de bergen niet verstaan kan levensgevaarlijk zijn, is ook de onderliggende waarschuwing vanAlpha,en in dat opzicht is het eigenlijk wel weer een bergfilm, maar dan met de tegenovergestelde boodschap vanDe acht bergen.
Bij Cognetti brengen de bergen genezing, althans, daar is hij naar op zoek, zoals ook te zien is in zijn persoonlijke documentaire van vorig jaarFiore mio('Mijn bloem'). De film, begin februari te zien op het Filmfestival Oostende, gaat over zijn leven op de Monte Rosa in het Dolomieten-massief. Het is een eerbetoon aan de Monte Rosa, waarin Cognetti zelf met zijn hond Laki door het kwetsbare berggebied op zoek gaat naar de oorsprong van de gletsjer die in hoog tempo aan het smelten is. Hij ontmoet ook zijn vrienden van op de berg, bijzondere eenlingen, mensen voor wie het leven een vorm van genezing van het bestaan in het dal is, net als voor Cognetti zelf.
Wrang genoeg maakte Cognetti in december bekend dat hij een gedwongen behandeling had ondergaan in een gesloten psychiatrische instelling in Milaan. Zijn vrienden waren zich zorgen gaan maken toen hij links en rechts naaktselfies begon rond te sturen en ook zomaar grote bedragen geld had overgemaakt aan deze en gene. Bipolair, luidde de diagnose van de psychiatrische instelling. 'Ik had liever willen proberen om mezelf te genezen door weer de bergen in te trekken', aldus Cognetti in een dapper interview met de krantla Repubblicavlak na zijn opname. 'Of door weer naar Nepal te gaan, zoals ik vaker heb gedaan. Van een gesloten psychiatrische instelling kom je alleen af als je exact doet wat de artsen willen dat je doet. Je wordt een zombie.'
Cognetti zal voorlopig niet meer terugkeren naar zijn afgezonderde hut. Het in je eentje volhouden op duizenden meters hoogte is een krachtmeting met jezelf, waarvoor hij nu niet sterk genoeg is. 'Ik heb mezelf de illusie gegund dat ik het kon, ik heb vier jaar in de hoogte gezeten', vertelt hij aan de Italiaanse krant. Toen hij na twee jaar oberen in een chalet voor bergklimmers weer koos voor de afzondering van het schrijven, werd hij afgewezen door de berggemeenschap, zegt hij. 'De depressie die mijn hele leven op de loer ligt kwam terug, een bos werd weer gewoon alleen maar een bos, een stroom een stroom, een boom een boom. Mijn magische blik was weg.'
Alphais te zien op het Internationaal Film Festival Rotterdam van 30 januari tot 9 februari. Vanaf 13 februari in de bioscoop
... ...