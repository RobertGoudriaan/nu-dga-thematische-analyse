Positieve mannelijkheid wint aan populariteit in Oost-Congo

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
31 augustus 2023
Bukavu- Net buiten Bukavu, in de luwte van het Kivu-gebergte, is het een komen en gaan van meisjes en vrouwen. In de tuin wordt gesport. Het zijnsurvivors,overlevenden van seksueel geweld die worden opgevangen in het nazorgcentrum van Panzi. In het oosten van Congo, een regio die al decennia gebukt gaat onder het geweld van gewapende groeperingen, worden hier de getroffenen ondersteund.
Het instituut is opgericht door Denis Mukwege, de Congolese gynaecoloog en mensenrechtenactivist die in 2018 de Nobelprijs voor de vrede kreeg voor zijn strijd tegen de inzet van seksueel geweld als oorlogswapen. Onder zijn leiding heeft Panzi een holistisch genezingsmodel ontwikkeld dat het volledige spectrum van zorg biedt. Na de noodzakelijke medische hulp krijgen survivors psychologische begeleiding, juridische bijstand en leren ze een vak.
Artsen, psychologen, juristen en onderwijzers, ze werken bij Panzi onvermoeibaar aan het welzijn van de vrouwen en meisjes. Iedereen behalve Eméry, die met de afdeling Badilika ('verandering' in Swahili) het gedrag van mannen onderzoekt. Met 'positieve mannelijkheid' als tegenhanger van de toxische variant wil hij in Oost-Congo een mentaliteitsverandering teweegbrengen. 'We zien hier maandelijks meer dan honderd survivors.Dat zijn ruim honderd verwoeste levens en ruim honderd ontwrichte families. Moet stoppen.'
Positieve mannelijkheid is inmiddels een populair begrip in de regio, maar op de vraag wat de definitie ervan is, heeft Eméry geen pasklaar antwoord. Hij beschrijft het als een streven om mannen op een laagdrempelige wijze te betrekken bij de strijd tegen gender-gerelateerd geweld. Om dat te realiseren gaat Badilika in gesprek met religieuze leiders, school- en dorpshoofden. 'We vragen kerkleiders om de bijbel minder conservatief te interpreteren en de man niet boven de vrouw te stellen. Ook willen we dat gemeenschapshoofden het werk van vrouwen beter leren waarderen terwijl mannen huishoudelijke taken krijgen toebedeeld.' Zo wil Eméry de betekenis van 'mannelijkheid' op een pragmatische manier herdefiniëren en een volgende generatie mannen voortbrengen die respectvol met vrouwen omgaat. Hij verwacht dat positieve mannelijkheid duurzaam kan bijdragen aan de wereldwijde worsteling met seksueel geweld. Want Congolese mannen zijn volgens hem niet gevaarlijker dan andere mannen. 'Seksueel geweld is een universeel probleem dat voorkomt in alle samenlevingen waar mannen de macht in handen hebben.'