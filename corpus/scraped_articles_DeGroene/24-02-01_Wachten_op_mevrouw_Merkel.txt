Wachten op mevrouw Merkel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
De ongrijpbare Hongaar László Krasznahorkai is terug met een absurdistische roman: één lange zin over de terreur van Thüringse neonazi's.
Het zou weleens zijn laatste romankunnen zijn, dacht László Krasznahorkai overBaron Wenckheim keert terug. Hij had nu wel alles gezegd wat hij in romanvorm te zeggen had, beter en radicaler zou het niet meer kunnen. Dat was natuurlijk geen goed nieuws voor zijn lezers, hoewel die zich konden troosten met de gedachte dat er nog heel wat eerder en andersoortig werk onvertaald op de plank lag; en dat het bovendien onwaarschijnlijk leek dat de ongrijpbare Hongaar het schrijven nu ineens helemaal zou opgeven, alsof hij in het voetspoor wilde treden van zijn geestverwant Béla Tarr, die naThe Turin Horse, het extreem trage, grensverleggende epos waarvoor Krasznahorkai het scenario schreef, geen films meer wilde maken.
MaarBaron Wenckheimwerd niet zijn laatste roman. Nadat Mari Alföldi, zijn Nederlandse vertaler, ons twee jaar geleden al had verrast metOorlog en oorlog(1999), misschien niet zijn beste boek maar wel een bewijs dat de auteur zijn stof nu ook buiten het trieste Oost-Europese vaderland zocht, komt zij met de vertaling vanHerscht 07769,een glanzende prestatie van een opnieuw formidabele roman. Thematisch, compositorisch en stilistisch herinnert het boek aan de eerdere romans, maar er is één belangrijk verschil:Herscht 07769mag nog zoveel onwaarschijnlijke, absurdistische scènes bevatten, het steunt ditmaal op een tot in de details realistische en herkenbare maatschappelijke omgeving, namelijk die van het Oost-Duitse Thüringen, de deelstaat waar de extreem-rechtse AfD momenteel de grootste partij is.
Thüringen is ook de omgeving waar Johan Sebastian Bach, Krasznahorkai's favoriete componist, zijn leven lang gewoond en gewerkt heeft. Bach was voor hem het bewijs dat er 'een andere wereld' moest zijn dan de banale waartoe wij, aardse schepselen, veroordeeld zijn. Om in die andere wereld door te dringen heeft de schrijver lang geoefend op Bachs cellosonates, meer dan eens heeft hij ook een boek over hem in het vooruitzicht gesteld. Dat dat een min of meer traditionele musicologische studie zou zijn, leek me hoogst onwaarschijnlijk. Maar dat hij Bach een centrale rol zou geven in een roman over de maar al te herkenbare terreur van Thüringse neonazi's, ja, dat hij de leider van zo'n nazistische bende als vereerder van Bach zou opvoeren - dat had ik met geen mogelijkheid kunnen bedenken.
Voor Krasznahorkai, die beiden als het ware van binnenuit kent, lijkt het een haast vanzelfsprekende combinatie. Hij komt nog maar weinig in zijn geboorteland, waar het voor vrije geesten niet te harden is - in een interview suggereerde hij zelfs ooit met zelfmoordplannen te hebben rondgelopen. Hij zwerft, op zoek naar verlichting en schoonheid, door het Verre Oosten en de Verenigde Staten, maar komt altijd weer terug in Berlijn, een stad die hem een ongekend vrijheidsgevoel heeft geschonken. Maar ook een stad als een kosmopolitisch eiland van gelukzalige experimenteerlust in een deprimerende omgeving van verarmde, gefrustreerde en wantrouwige landgenoten, bij wie het communistische verleden nog altijd in de botten zit en die van hun agressieve onvrede geen geheim maken. InHerscht 07769maakt hij dat beangstigend duidelijk.
Over die knarsende titel laat Krasznahorkai de lezer niet lang in het ongewisse. Herscht blijkt de familienaam van zijn protagonist, voluit Florian Herscht; 07769 is de postcode van Kana, een ten zuiden van Jena in het dal van de Saale gelegen stadje. Die uitleg staat al in de eerste zin, voor zover daar in een boek dat strikt genomen maar uit één zin bestaat van kan worden gesproken. De man schreef zijn naam en postcode op de envelop van een brief gericht aan Angela Merkel, 'kanselier van de Bondsrepubliek Duitsland'. Hij meende 'dat het hoe dan ook niet nodig was om op de envelop al te veel woorden te besteden aan de precieze aanduiding van zijn persoon, want het postsysteem zou het antwoord op grond van de postcode automatisch naar Kana sturen, en hier in Kana zou hij toch wel gevonden worden (...)'.
Als het antwoord van de kanselier tot zijn verbazing uitblijft schrijft hij een tweede brief, er moet ergens iets zijn fout gegaan. Uiteindelijk, tachtig bladzijden verderop, besluit hij met de stadsplattegrond in de hand naar de Reichstag in Berlijn te gaan. Zijn boodschap is zo dringend dat hij mevrouw Merkel 'alles moest vertellen wat hem in zijn brieven niet gelukt was'.
Florian Herscht, weet de lezer al gauw, is een onnozele goedzak. Waar lethargische, lamgeslagen gemeenschappen in eerdere boeken van Krasznahorkai een messiaanse redder van buitenaf verwachten, lijkt die redder zich hier te ontpoppen in de persoon van deze arme, even goedgelovige als manipuleerbare sukkel, van wie we de voorgeschiedenis niet kennen, behalve dat die zich in een kil weeshuis moet hebben afgespeeld. Zijn gedachtewereld mag nog zo wereldvreemd zijn, zelf kent hij geen enkele twijfel. En dus ook geen ironie. Het aantrekkelijke, soms gruwelijke, soms ontroerende, van de roman schuilt erin dat ook de anonieme verteller hem volkomen serieus neemt en ironische knipoogjes achterwege laat.
Wat Herscht de bondskanselier wil laten weten is van hoogst alarmerende aard: mevrouw Merkel moest zich 'naast het dagelijkse wel en wee van het land ook wel eens met problemen bezighouden die' - ik kort een ellenlange zin in - 'de hele mensheid in de grond van hun bestaan bedreigden'. Herscht is dus niet zelf de Messias, hij is een van de ruiters van de Apocalyps. Zijn verontrustende boodschap wordt gevoed door zijn totale afhankelijkheid van de 'Boss', die hem uit het tehuis heeft gered en hem als gevelreiniger tewerkstelt in zijn schoonmaakbedrijf. De Boss is een proleet die het schijnbaar onverenigbare verenigt: hij is de ene helft van de nacht de gewelddadige aanvoerder van een nationalistisch ondergronds 'peloton' graffitispuiters en de andere helft de schoonmaker van al die troep. Daarnaast is hij de oprichter en paukenist van de Kanaer Symphoniker, die zich specialiseert in het werk van Bach, zij het, tot zijn woede, zonder veel succes.
Herscht duidt de ontwrichtende gebeurtenissen, waar hij zelf bij betrokken is zonder er veel van te begrijpen, als voorspel van de totale ondergang. Dat begrip - want hij is ook niet op zijn achterhoofd gevallen - dankt hij aan de lessen van 'meneer Köhler' over 'de moderne wegen van de natuurkunde', die hij twee jaar lang op de School voor Volwassenen had gevolgd. De essentie daarvan ontleent hij aan de beangstigende conclusies van de kwantumfysica: 'iets' kan ontstaan uit 'niets'. Gelukkig was mevrouw Merkel, behalve bondskanselier, 'afgestudeerd natuurkundige', dus bij uitstek de persoon die in staat moest worden geacht iets te doen. Wat hij vreest is het plotselinge ontstaan van 'een antiuniversum, een dodelijk spiegelbeeld van de werkelijkheid'. Die vrees heeft een fysieke basis: van meet af aan krijgt hij op willekeurige momenten niet alleen onbegrijpelijke bevelen maar ook flinke klappen van de Boss. Sindsdien heeft hij met de ondraaglijke chaotisering van het bestaan meer ervaring opgedaan dan hem lief is.
De gewelddadigheden waar hij bij betrokken is hebben vooral te maken met Bach. Het begint met een 'ontheiliging' van het Bachhaus in Eisenach, waarvan de muren zijn volgespoten met graffiti. En dat schreeuwt om wraak. Zijn het de daklozen uit Eisenach? Nee, dat is weliswaar tuig maar die zouden zoiets niet doen, het moeten de migranten zijn, de een of andere 'vuile stinkhufter', 'zo'n klootzak met hanglippen (...) die de kwijl uit de mond loopt en het snot uit zijn haakneus'. Het xenofobe en antisemitische scheldrepertoire van de Boss contrasteert scherp met zijn even mateloze als dubieuze bewondering voor Bach. Bach is niet zomaar een componist, 'maar een hemelse verschijning, een profeet, een heilige, die (...) in elke noot vervatte wat de Duitse Geest was, wat de verbinding van de Duitse natie was met de Grootse Idealen'.
Dat kan Florian niet onberoerd laten. Naarmate hij evolueert van goedmoedige dommekracht tot terrorist groeit ook zijn liefde voor Bach, voor de muziek en niets dan de muziek in zijn geval. Florian hoefde niet eens meer naar Bach te luisteren, de muziek zat in hem, had zich in zijn brein genesteld.
Daarvan levert hij niet veel later het schrijnende bewijs. Als hij uiteindelijk, zwaargewond na een gruwelijke, door hemzelf gepleegde moord, naar zijn 'vroegere lievelingsplek' in de natuur vlucht, gaat Bach in zijn hoofd tekeer,Tilge, Höchster, meine Sünden, totdat de psalm plotseling stilvalt en hij blind en eeuwig luistert 'naar het kalme, tinkelende, zoete gekabbel van het water (...) in de op het landschap neerdrukkende wrede nacht.' Die punt na 'nacht' is de eerste in het hele boek. Een punt betekent dood, antwoordde Krasznahorkai op de vraag waarom hij zijn zinnen zonder wit, zonder hoofdstukken, zonder alinea's, uitsluitend via komma's aaneenreeg. Zeker is dat het esthetische effect van al die abrupte wendingen (van stem, idioom, tijd), waar Florian zo bang voor is en die hem ten slotte meesleuren in een spiraal van geweld, in die ononderbroken vertelstroom maximaal is.
InHerscht 07769sluit het surreële een pact met het reële. Daarmee treft Krasznahorkai de extreem onvoorspelbare tijd waarin wij leven in het hart. Het wachten op mevrouw Merkel was vergeefs. Werden we onlangs niet gewaarschuwd door een generaal, die niet bekendstond als liefhebber van experimentele literatuur, dat we het onverwachte moesten verwachten? Dit boek is daarvoor de perfecte leerschool.
Basso Cannarsa / Opale / Lumen | László Krasznahorkai treft de extreem onvoorspelbare tijd waarin wij leven in het hart