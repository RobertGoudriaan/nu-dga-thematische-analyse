Poetins draaiboek: geld, mythevorming, moord Oekraïne Rusland en de permanente oorlog

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
Twee jaar na een inval die twee weken moest duren voert Rusland nu een altijd-oorlog die een pijler is geworden onder de economie, de politiek en de psychologie van het land. De meeste Russen hebben de oorlog geaccepteerd.
Alsof je eindelijk een uniek,exclusief interview mag houden met de dalai lama of de Obama's, en dan vervolgens een half uur zit te luisteren naar tips over tuinonderhoud: zo zag de rechtse Amerikaanse journalist Tucker Carlson eruit tijdens zijn uitzinnig gehypete interview met de Russische president Vladimir Poetin. 'Als u het niet erg vindt, neem ik even dertig seconden van uw tijd om een korte historische achtergrond te geven', zei Poetin meteen na het begin. Het werden dertig minuten, die in 862 begonnen bij Oleg de Wijze en via Dzjengis Khan en anderen door het verleden meanderden. 'Excuseer me, ik ben kwijt waar in de geschiedenis we zijn', probeerde Carlson aanvankelijk, en al snel: 'Het klinkt niet alsof u het allemaal verzint, maar ik zie niet waarom dit relevant is voor wat er twee jaar geleden gebeurde.'
Het was vermakelijk om dit gesprek grandioos te zien mislukken. Maar evengoed is het belangrijk om er ook naar te kijken met de les van twee jaar geleden in het achterhoofd. Na de invasie van februari 2022 was een algemeen gedeelde conclusie dat het belangrijk is om te luisteren naar wat Poetin zegt: hij had immers vaak herhaald dat hij het bestaan van Oekraïne niet accepteerde. Nu is er net zoiets aan de hand. Poetin maakte namelijk helder - met de woeste saaiheid van de echte sovjetman - dat Ruslands oorlog in Oekraïne voor hem geen zaak is van geopolitiek, maar van nationale lotsbestemming.
Die lotsbestemming heeft Rusland gevonden in het beschermen van zijn eigen voortbestaan, en dat van de beschaving in het algemeen. Dit is - uiteraard - niet een gevecht dat zomaar ten einde is, maar een strijd met een open einde. En hoewel maar weinigen Poetins obsessie voor mythische geschiedenis delen, staat hij bepaald niet alleen wat de kern van zijn verhaal betreft.
'Van de Russische elites gelooft een groot deel, net als Poetin, dat dit een werkelijk existentiële oorlog voor Rusland is', zegt Tatiana Stanovaya, analist bij de denktanks Carnegie Europe en R.Politik, in een telefonisch gesprek. 'Zeker nu, na twee jaar oorlog, geloven velen dat Rusland het zich niet kan veroorloven om te verliezen. Dat het existentieel is om niet te verliezen. Zij geloven dat elke concessie aan het Westen of Oekraïne een teken van zwakte is, die het Westen zal aanzetten om nog meer druk op Rusland te zetten tot het uiteenvalt. Zij wisselen catastrofale scenario's met elkaar uit over wat er dan gebeurt.'
Rusland is daarom in het afgelopen jaar overgeschakeld op een staat van oorlog met open einde - zowel mentaal, maatschappelijk als economisch. Wapenfabrieken hebben nieuwe productielijnen geopend en draaien in drie shifts van acht uur, zeven dagen per week. Oorlogsuitgaven scheppen miljoenen banen en zijn een belangrijke pijler onder de Russische economie - een die niet zomaar te vervangen is als het vechten zou stoppen. Economisch historicus Adam Tooze zette alle gevolgen op een rij en concludeerde: 'Poetins regime, de Russische economie en de Russische samenleving lijken zich aan te passen aan de basis van een lange oorlog: een permanente staat van verhoogde, nationaal georiënteerde, door oorlog gedreven vraag.'
Dit is niet alleen een eliteproject. De opiniepeilingen die nog mogelijk zijn in Rusland, suggereren dat ook de Russische bevolking een mentale draai naar een langdurige oorlog heeft gemaakt. De interne repressie is opgevoerd - met opmerkelijk veel steun daarvoor. 'Veel Russen stellen hun land gelijk aan het regime, en geloven dat het hun plicht is om de acties van de staat te steunen', concludeerden twee onderzoekers van het Moskouse Levada Centrum eind vorig jaar. 'De meesten identificeren zich niet met het regime, maar hebben zich wel rond het Kremlin geschaard. Ze geloven dat de regering keihard vecht tegen een Westen dat Rusland wil vernietigen. Een groot deel van de bevolking heeft zich verzoend met het idee dat zij nog een hele tijd onder de huidige stand van zaken zullen leven.'
Deze week 35 jaar geledenreed een colonne Russische pantserwagens netjes aan de rechterkant over de met rode vlaggen versierde grensbrug van Afghanistan naar de Sovjet-Unie, waar ze door dansende vrouwen en meisjes met rode sjaals werden onthaald. Later dat jaar viel de Berlijnse Muur en begon de Sovjet-Unie uit elkaar te vallen. Lange tijd was er consensus binnen en buiten Rusland dat het eerste met het laatste te maken had: dat de slepende oorlog in Afghanistan had bijgedragen aan de teloorgang van de Sovjet-Unie. Het onderschreef de les van de Vietnamoorlog: een eindeloze staat vanforever warmaakt een samenleving kapot.
Het had een waarschuwing kunnen zijn dat Vladimir Poetin in 2019 met een herinterpretatie kwam. De invasie van Afghanistan, vertelde hij, was een goede oorlog: een interventie die de Sovjet-Unie wel móest ondernemen, in een door het Westen gedestabiliseerd buurland, tegen door het Westen bewapende extremisten. Niet alleen is dit dezelfde rechtvaardiging die Poetin zou geven van zijn invasie van Oekraïne, het gaf ook eenpreviewvan een staat van permanente oorlog waar Rusland - helaas - vanwege de onverzoenlijkheid van zijn vijanden niet aan kan ontsnappen. In zekere zin rehabiliteerde Poetin niet alleen de Afghanistanoorlog, maar ook de altijd-oorlog.
Misschien is dat overinterpretatie, maar veel analisten van de Russische politiek en samenleving zijn het afgelopen jaar permanente oorlog als een organiserend principe gaan zien in Poetins Rusland. 'Altijd-oorlog klinkt als een grimmig vooruitzicht, maar vanuit Poetin gezien heeft het duidelijke voordelen', schreef bijvoorbeeld Mark Galeotti. 'Het rechtvaardigt - vereist zelfs - de toenemende repressie die Poetin nodig heeft om zijn natie te controleren.' In het afgelopen jaar uitte zich dat bijvoorbeeld in de opsluiting van de Amerikaanse journalist Evan Gershkovich voor spionage, de verdwijning van politicus Alexej Navalny naar een strafkolonie en de gelijkschakeling van Yandex, 'Ruslands Google', dat een kwart eeuw gold als het meest innovatieve bedrijf van het land.
Maar wellicht belangrijker is dat het idee van altijd-oorlog heeft bijgedragen aan de 'consolidatie' van de Russische samenleving - een term waarmee Poetin het verdampen van openlijk protest en onvrede met de oorlog bedoelt. Denis Volkov, directeur van het al genoemde Levada Centrum, en journalist Andrei Kolesnikov beschreven eind vorig jaar, op basis van opiniepeilingen uit 2023, hoe effectief die consolidatie is geweest. 'In het begin van de oorlog wilden veel Russen zich verschuilen voor de realiteit', schreven ze. Maar afgelopen jaar hebben ze mentaal omarmd 'dat Rusland een messiaanse opdracht uitvoert en zich verdedigt tegen het Westen, dat eropuit is het te vernietigen'.
Nog altijd zijn de meeste Russen 'apathisch', schrijven Volkov en Kolesnikov, en wachten ze vooral af tot 'dit allemaal' voorbij is. Maar ze steunen hun staat en onderschrijven de basislogica dat Rusland zich enkel verdedigt tegen het Westen (iets wat zij ook deden bij de Russische invasie van Georgië in 2008, de invasie van OostOekraïne en annexatie van de Krim in 2014 en de interventie in Syrië in 2015). De meeste Russen vinden dat het land 'op de goede weg' is en zijn positief over hun persoonlijke situatie. Driekwart steunt volgens Volkov en Kolesnikov de oorlog. De helft van de Russen is voor vredesonderhandelingen, maar slechts een kwart steunt het idee van land teruggegeven aan Oekraïne in ruil voor vrede. 'Deze cijfers geven aan dat de Russische samenleving nog niet bereid is tot een compromis met Oekraïne', concluderen Volkov en Kolesnikov. Ze zagen wel dat tijdens de mobilisatie van eind 2022 het geluksgevoel van de Russen naar beneden dook; de sterkste daling in dertig jaar van peilen. Toen de mobilisatie ten einde was en Poetin seinde dat dit voorlopig niet weer ging gebeuren, trok dat weer recht. 'In essentie werden de Russen emotioneel en psychologisch gedemobiliseerd', concluderen de onderzoekers.
Maar ze werden ook gekocht. Volkov en Kolesnikov verbinden de positieve meningen van Russen over hun eigen situatie en de richting van het land met de extra bestedingsruimte die veel van hen hebben door de oorlog. Poetins regime verhoogde na de invasie pensioenen en het minimumloon, pompte subsidies de samenleving in en sluisde geld naar deelnemers aan de 'speciale militaire operatie'. 'Het lijkt erop', schrijven Volkov en Kolesnikov daarom, dat 'de consistentie van de publieke opinie werd bereikt door omvangrijke betalingen van de regering aan het publiek.' Wel een algemene ergernis, in de welvarende delen van Rusland: de wildgroei aan rekruteringsposters en -flyers, advertenties op sociale media en rekruteringsbalies in winkelcentra.
Dit alles komt neer op een nieuw sociaal contract, zoals Laura Starink dat noemde bij kennisplatform Raam op Rusland, of in ieder geval een aanpassing ervan. Poetins impliciete overeenkomst met de Russen was: hou je verre van politiek, dan zorg ik voor stabiliteit en toenemende welvaart. Dat 'contract' leek in de maanden na de invasie van 2022 te wankelen, maar is in feite hersteld. Wel is in plaats van het perspectief van Ruslands terugkeer naar zijn rechtmatige plek in Europa (en de mogelijkheid van een vrijere samenleving) het perspectief gekomen van altijd-oorlog (en de zekerheid van een autoritaire richting).
De dreiging van dienstplicht werkt als extra controlemiddel: bijvoorbeeld voor de rapper die werd gefotografeerd op een decadent feestje met alleen een sok aan (om zijn lid) en die zich na ophef bij een rekruteringsbureau moest melden. Maar verder wordt aan de delen van de bevolking die politiek tellen duidelijk gemaakt dat de prijs van de oorlog naar de arme regio's en arme sociale lagen van het land wordt geduwd, en dat zij, de delen van de bevolking die politiek tellen, (waarschijnlijk) niet hoeven dienen zolang ze Poetin stemmen, geen problemen maken en hun hoofd laag houden als iemand als Navalny wordt vermoord. En het werkt. Zoals de doorgewinterde journalist Roger Cohen al noteerde: 'Poetins oude draaiboek - geld, mythevorming en moord - heeft het opnieuw gered.'
Dit Rusland ziet er beduidendstabieler uit dan een jaar geleden, toen de herinnering nog vers was aan de kilometerslange files bij de grensovergangen, toen honderdduizenden mannen halsoverkop het land hadden verlaten en met zorg werd uitgekeken naar Oekraïne's offensief. Nu is Rusland 'geconsolideerd', het offensief is mislukt, elke onrust in de aanloop naar Poetins herverkiezing is uitgebannen, en eerst Europa en nu de VS hebben grote moeite om militaire hulp voor Oekraïne te regelen. Als de mislukte opstand van huurlingenleider Jevgeni Prigozjin van afgelopen zomer uit het zicht wordt gemoffeld, ziet het er niet slecht uit. Het geeft Poetin meteenswagger.In januari schepte hij al op dat 'het Westen met Rusland wilde afrekenen, maar dat het ernaar uitziet dat wij eerder met hen afrekenen'.
Wat daar veel aan bijdraagt, is dat ook de Russische economie een draai naar altijd-oorlog heeft gemaakt. Het eerste jaar na de invasie van 2022 stond Moskou in het teken van crisismanagement. Door de economische sancties en de pogingen om Rusland economisch te isoleren stond de Russische economie korte tijd zwaar onder druk. Doordat Rusland al sinds 2014 ervaring had met sancties (en hoe ze te ontduiken), door hoge overheidsuitgaven en vooral door competent beheer door Ruslands technocraten van de ministeries en banken, doorstond Rusland dat. Afgelopen jaar draaide dat zelfs naar een gezonde economische groei van 3,5 procent.
Sleutel hiervoor zijn hoge militaire uitgaven, die als een vliegwiel de Russische economie aandrijven. 'Militair keynesianisme' wordt dat genoemd, naar de econoom die hoge overheidsbestedingen aanraadde voor stabiele economische groei. Een voorbeeld van zulk militair keynesianisme was de regeerperiode van Ronald Reagan in de VS in de jaren tachtig. De militaire uitgaven van Rusland zijn geëxplodeerd tot een geschatte dertig tot veertig procent van alle overheidsuitgaven.
Dat gaat in de eerste plaats naar de militaire industrie, de productie van tanks, drones, kogels en alles wat een leger in gigantische hoeveelheden verslindt - een industrie op oorlogssnelheid die Rusland een voordeel heeft gegeven op het slagveld. En in de tweede plaats komt het direct in de zak van miljoenen Russen: het leger telt al een miljoen man (Poetin wil dit naar tweeënhalf miljoen opvoeren) en het militair-industrieel complex telt naar schatting zo'n drieënhalf miljoen banen. De hoge lonen en hoge vraag tillen miljoenen mensen uit de arbeidersklasse naar de middenklasse - een 'Kalasjnikov-economie' die ook politieke gevolgen heeft.
De grote vraag is nu: is dit inderdaad stabiel? Het antwoord van economisch-historicus Adam Tooze: dat hangt ervan af. 'In tijden van oorlog is de vraag van hoe de economie het doet altijd relatief', schrijft hij op zijn blog. Rusland heeft grote economische problemen, maar militair keynesianisme is zonder meer een goede oplossing, vindt hij, 'de voor de hand liggende manier om de klap van de sancties te verzachten en stabiliteit van het thuisfront te waarborgen'.
Het oorlogsbudget is hoog, maar volgens officiële cijfers zo'n 6 à 6,5 procent gemeten naar de hele Russische economie - dezelfde orde van grootte als Reagans beleid. Maar waarschijnlijk verdraait Rusland de cijfers en ligt het in werkelijkheid rond de negen à tien procent. Hoog, maar op korte termijn niet rampzalig, oordeelt Tooze. En als het toch economische problemen gaat opleveren, heeft Rusland nog allerlei opties om die te bestrijden, zoals hogere belastingen, niet-militaire uitgaven wegsnoeien of Ruslandssovereign wealth fund(zeg maar de nationale spaarpot) eraan besteden.
Tooze velt hetzelfde oordeel over de andere problemen die de altijd-oorlogseconomie veroorzaken, zoals de langzaam wegzinkende roebel, een resultaat van lage export en hoge import. In het eerste jaar na de invasie nam Ruslands export (met name van olie en gas) paradoxaal genoeg sterk toe, terwijl de import (vanwege alle sancties) sterk daalde. In het afgelopen jaar was het andersom: de sancties kregen greep op de export, terwijl Rusland allerlei wegen vond voor import. Dat ondergraaft de roebel, maar als je niet om de bijkomende schade geeft, kun je dat zeker een aantal jaren uitzingen. De altijd-oorlogseconomie heeft daarom, volgens Tooze, 'een gezonde impuls gegeven aan vele sectoren van de
Russische economie'. Alles bij elkaar genomen, concludeert Tooze, is de nieuwe lange-termijnoriëntatie van Ruslands economie 'diep onheilspellend voor Ruslands tegenstanders'.
Maar er blijven vraagtekens hangenboven dit ogenschijnlijke succesverhaal. Net zoals er na Prigozjins muiterij in Rusland vragen rezen over de stabiliteit van Poetins regime en over de werkelijke steun van de bevolking, zo steken fundamentele vragen over de daadwerkelijke staat van de economie voortdurend de kop op. Toen de roebel door de grens van honderd per dollar ging, zorgde dat voor onrust onder de rijken en ruzies in de regering, terwijl de prijs van eieren nationale deining veroorzaakte en Poetin zich genoodzaakt zag om op tv een soort persoonlijke ei-interventie aan te kondigen. De rente van zestien procent is ook een helder signaal dat er iets fundamenteel niet klopt.
Dat is ook de mening van de analist die hierover het meest wordt geciteerd. Alexandra Prokopenko is een voormalige adviseur van de Russische Centrale Bank, maar verliet kort na de invasie van februari 2022 Rusland en schrijft nu onder meer voor denktank dgap en de opgejaagde Russische nieuwssite The Bell.'Achter Ruslands groei van 3,5 procent schuilen ongecontroleerde groei van de overheidsuitgaven, hoge inflatie en vervormingen van de arbeidsmarkt', schrijft ze. Er is in Rusland 'een illusie van welvaart die waarschijnlijk niet lang zal duren'. Prokopenko's voormalige collega's hebben het competent gedaan, zegt ze in feite: ze hebben een nieuwe economie vormgegeven die zowel 'Poetins geopolitieke ambities dient als een overlevingsstrategie biedt voor zijn regime'. Maar ook competent management biedt volgens haar geen uitweg aan het feit dat Poetins politieke en economische doelen onverenigbaar zijn. 'Poetin staat voor een onoplosbaar trilemma', stelt ze. 'Hij moet de oorlog tegen Oekraïne betalen, hij moet de welvaart van de Russische bevolking op peil houden en hij moet economische stabiliteit waarborgen. Alle drie de doelen tegelijk verwezenlijken, is onmogelijk.'
Het laatste doel wordt aan de eerste twee geofferd, stelt ze: Poetins oorlogseconomie trekt de economische stabiliteit van Rusland steeds meer kapot, onder meer door inflatie, met een steeds grotere rekening en schuldproblemen bij gewone Russen in de toekomst. Dat wordt ook in Rusland gezien. De economie-universiteit hse rekende bijvoorbeeld toekomstscenario's door, waarin de armoede toeneemt en de middenklasse krimpt tot het niveau van de jaren negentig. Maar dat is voor later.
Op de zandstranden van de Indische Oceaanzorgt Ruslands altijd-oorlog voor zijn eigen problemen. Het Thaise eiland Phuket zag het aantal Russische toeristen exploderen tot bijna een miljoen per jaar, terwijl Bali tientallen Russen terugstuurde om wangedrag, van dronkenschap en hooliganisme tot naakt poseren op een heilige boom (een blogster) enmoonen,het achterwerk tonen, op een heilige vulkaan (een blogger). En Russen kopen erop los.Localsluiden de noodklok over een Russische 'overname' van Phuket: het opkopen van huizen en het opzetten vanRussians only-bedrijven en -hotels door Russen die hun geld buiten Rusland willen stallen.
Het is altijd een uitlaatklep geweest die Poetin open heeft gehouden: dat politieke en economische elites bewegingsvrijheid hielden en een vluchtroute naar buiten mochten aanleggen voor áls. Het coöpteren van die elites vormt een derde dimensie in Ruslands draai naar altijd-oorlog, naast het omvormen van de economie en de legitimatie van de oorlog bij de bevolking. Ook in deze dimensie was de reactie van Poetins regime in het eerste jaar na de invasie rauw en geïmproviseerd, met een epidemie aan elitefiguren die uit ramen vielen.
Dat droogde in het afgelopen jaar weer op. Deels uit angst, maar ook omdat Russische elites - net als het gros van de bevolking - grosso modo het nieuwe normaal hebben geaccepteerd. 'Na de invasie van Oekraïne verwachtten sommigen dat Ruslands bovenlaag uit elkaar zou vallen en dat er een vredeskamp of een nieuwe oppositie zou ontstaan', zegt analiste Tatiana Stanovaya van Carnegie en R.Politik. 'Dat is duidelijk niet zo. Er zijn wel leden van de elite die heimelijk vrede willen. Voor velen is het voldoende dat Rusland extra gebied in Oekraïne heeft veroverd en kan Rusland nu stoppen. Poetin houdt vast aan de onderwerping van Oekraïne en velen zien dat dat niet gaat lukken. Maar dat houden ze voorlopig voor zich.'
Fundamenteler, volgens Stanovaya, is dat de elites in toenemende mate Poetins wereldbeeld onderschrijven. 'Antiwesters sentiment is de afgelopen twee jaar duidelijk gegroeid onder Russische elites', zegt ze. 'Er is een consensus ontstaan dat er niemand in het Westen is met wie Rusland werkelijk kan praten en iets kan bereiken. Ze zien het Westen als deelnemer aan de oorlog, als aanvoerder ervan, en als een opponent die niet in staat is om pragmatisch met Rusland te onderhandelen of Ruslands strategische situatie serieus te nemen. Ze zijn sceptisch over een dialoog of een oplossing. Daarom is de term altijd-oorlog toepasbaar op de Russische elites. Velen begrijpen de huidige situatie op die manier.'
Dat betekent niet dat de acceptatie van altijd-oorlog in deze cruciale groep in de Russische maatschappij afgerond is. De afwachtende houding bij machtselites tijdens de muiterij van Prigozjin was wel een signaal dat zij Poetins wereldbeeld grotendeels mogen delen, maar zich niet per se aan hem gebonden voelen. Want de oorlog creëert zijn eigen dynamiek. 'Je ziet de afgelopen maanden twee interessante ontwikkelingen aan de oppervlakte komen', zegt Stanovaya. 'Er is nu een militaire agenda en die creeert nieuwe spelers met nieuwe belangen. Poetin wordt in toenemende mate door deze militaire agenda gestuurd in zijn handelen. Zijn politieke bewegingsvrijheid is afgenomen.'
'Je ziet tekenen van groeiende onrust in de machtselite aangaande de invloed op de staatsagenda en de toegang tot Poetin', vervolgt Stanovaya. 'Er is het oude establishment, dat nu op de beste posities zit, en er zijn de nieuwe spelers, wier fortuin vaak aan de oorlog is verbonden. Zij wantrouwen de toewijding van het oude establishment aan de oorlog. Prigozjin was natuurlijk de voornaamste belichaming van hen, maar deze spanning is terug. Het is een soort spiegel van de spanning die je in de samenleving ziet: onrust die niet van anti-oorlogsdemonstranten komt, maar vanuit het pro-oorlogskamp, van de vrouwen van gemobiliseerde soldaten. Dit is waar het gevaar voor Poetin schuilt in de nieuwe verhoudingen die in Rusland zijn gecreëerd: vanuit mensen binnen de pro-Poetin- en pro-oorlogsconsensus.'