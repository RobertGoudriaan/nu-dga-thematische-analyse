De diepst invretende jaloezie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 december 2024
Wie afhaakte bij de vorige tweedelen uitDe tandeloze tijd-cyclus, zou zomaar kunnen besluiten omKastanje a/d zeeongelezen te laten. Was deze novelle - het zevende deel uit de cyclus, in 2016 al bibliofiel gepubliceerd - immers niet bekend komen te staan als een scabreuze roman vol pornografische passages? Hebben we daar nog trek in, na het vorig jaar verschenenZogkoorts, een vervolg op het mateloze, met geforceerde lesbische excessen overladenStemvorken?
Begrijpelijke bedenkingen, maar gelukkig zijn ze grotendeels onterecht. We hebben hier te maken met een strak gecomponeerd, klassiek werk, dat zich laat lezen als een op zichzelf staande roman. Het is 1975 en Albert, op dat moment student in Nijmegen, raakt verteerd door jaloezie als Marike de Swart, het meisje dat hem inDe gevarendriehoekvan zijn impotentie afhielp, het aanlegt met zijn vriend en rivaal Hans Krop. Om zichzelf van die 'minnenijd' te bevrijden, moet hij, zo beredeneert Albert, de verschrikking juist voluit ondergaan. De oplossing: Krop moet met haar naar bed gaan terwijl hij toekijkt.
Dat levert scènes op die niet zozeer taboedoorbrekend of pikant zijn, maar vooral weerzinwekkend, maar dat is dan ook precies de bedoeling. Albert is uit op 'de diepst invretende jaloezie die je tot op het bot, tot in het merg, ontregelde en ziek maakte'.
Wat dit verhaal reliëf geeft, is de inbedding in een bredere geschiedenis. Zo zijn er de flashbacks naar het Geldrop van begin jaren zestig, waar de kiem van Alberts jaloezie op Krop al ligt besloten. Weliswaar zijn ze klasgenoten, maar Albert woonde aan de verkeerde kant van de Dommel, Hans aan de goede kant, in de wijk Skandia, vol ingenieurs, binnengehaald door Philips. Tegelijkertijd is juist Hans hier de atleet en de vechtersbaas, terwijl Albert goede rapportcijfers haalde.
De complexiteit van deze vreemde, van rivaliteit en nijd doortrokken vriendschap, is het eigenlijke onderwerp van deze roman, waarvan de seksuele avonturen in het appartementje van Marike op driehoog alleen de climax zijn.
In die diepere lagen komt Van der Heijdens talent voor het schilderen van decors en het oproepen van de tijdgeest voluit tot zijn recht. Het is een verhaal waarin ook de ouders van beide jongens een rol spelen - Alberts drankzuchtige vader met losse handen, Hans' moeder, die op haar manier ontspoord is - en waarin het gaat over sociale tegenstellingen en sociale stijging.
Tegen die achtergrond heeft ook de erotiek aanvankelijk nog iets onschuldig-weemoedigs. Ach, het schuifelen op de schoolfeesten, bij een nummer van The Moody Blues, waar bij de fluitsolo 'alle jongens precies gelijk met de drumslag een flinke pets op de billen van hun meisje' gaven. Nee, 'het woord sexistisch bestond nog niet'. Nog steeds niet, maar om die tijdgeest te behouden gaat het hier consequent om seks met een x.
Ook in de hoofdlijn, 1975, vangt Van der Heijden de atmosfeer in weelderige maar ferme taal. Typerend is een zin is als deze, waarin Albert over zijn louterende trio begint te fantaseren: 'Op de drempel van de slaap schonk Albert haar weg aan een rivaal, en hij keek toe hoe ze bijna stierf in haar eigen smerige lust, waarbij ze het bestond om de ogen te openen en Albert een vuile, schuldbewuste blik te zenden, het doortrapte loeder.'
Als hij haar kamer binnenkomt en vermoedt dat ze net mannenbezoek heeft gehad, kijkt hij rond met 'één bliksemende oogopslag', het kromgetrokken kwastje van haar nagellak lijkt op 'de pit van een gedoofde kaars', en ook in de geuren is hij ditmaal secuur: de zee en kastanjes uit de titel slaan mede op de geur die Marike om zich heen draagt als ze met Hans Krop naar bed is geweest.
Zintuigelijke beschrijvingskunst: Van der Heijden in optima forma. Des te groter is daarom ook het enorme contrast met de dialogen. De personages spreken zoals acteurs in Nederlandse films en series altijd doen: alsof ze in de schouwburg staan. Marike flapt er dingen uit als: 'Moet je mij horen... ik ben nogal openhartig tegenover iemand met wie het al bijna een halfjaar uit is.' Vooral Albert steekt steeds uitleggerige redevoeringen af: 'Het gaat hier wel om Hans Krop. De man... de jongen die mijn jeugd vergiftigd heeft... die me mijn hele leven al dwarszit. En jij, mijn grote liefde, zit hier als een stolp over zijn zaad heen... net of je het moet bewaken...', 'Ik heb bewondering voor je reukvermogen, Albert', enzovoorts.
On-the-nose dialogue,heet dat in het Engels. Nu verwijst dit boek, zowel omfloerst als rechtstreeks, naarOthello- het archetypische jaloezie-drama, dus ik neem aan dat het met opzet is, dat zelfs anti-intellectueel Hans Krop shakespeareaans klinkt: 'Wat ik hier aantref, raakt mij ook recht in het oog... en niet minder recht in het hart.'
Net als bij toneel duurt het even voordat je die onnatuurlijkheid voor lief neemt. Het geeft wat gedragens aan deze vertelling, die weliswaar geen monumentaal kerkgebouw is in de uitdijende stad van deze romancyclus, maar wel een fraai paviljoen waarvan het zonde zou zijn om eraan voorbij te gaan.
A.F.TH. VAN DER HEIJDEN Kastanje a/d zee Querido, 240 blz.