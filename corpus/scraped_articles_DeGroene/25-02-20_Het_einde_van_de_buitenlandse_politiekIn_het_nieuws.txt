Het einde van de buitenlandse politiek In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Een vijand met honderdduizend soldaten, 25 militaire bases en honderd kernwapens binnen onze eigen grenzen, die een alliantie aangaat met een andere grootmacht die uit is op onze vernietiging - dat is het spookbeeld dat sinds vorige week door Europa waart. Dat de Verenigde Staten zo fundamenteel van koers zijn gewijzigd dat zij een geopolitiek verbond sluiten met Rusland tegen Europa is nog geen werkelijkheid. Maar het is wel waar de VS - afgaand op wat leden van de Amerikaanse regering vorige week hebben gezegd - naartoe willen.
De drie boodschappers staken elkaar naar de kroon in hoe verontrustend hun boodschap voor Europa is. Minister van Defensie Pete Hegseth zei, kort samengevat, dat Rusland wat de VS betreft de oorlog wint en op termijn met Oekraïne en Europa mag doen waar het zin in heeft. President Donald Trump zei min of meer dat hij Amerika's bondgenootschap met Europa wil inruilen voor een met Rusland en dat hij Europa wil leegtrekken - te beginnen met Oekraïne. En vicepresident JD Vance zei in feite dat de VS Europese regeringen als vijand beschouwen.
Wat die laatste betreft: het is belangrijk om te zien dat Vance sprak voor binnenlands publiek en voor wat hij als zijn kamp beschouwt, niet voor de aanwezigen in München. Vance veegde een Britse activist die geen actie mag voeren naast een abortuskliniek, een geannuleerde verkiezingsronde in Roemenië vanwege Russische inmenging, en het Duitsecordon sanitairetegen het radicaal-rechtse Alternative für Deutschland (AfD) samen tot 'Europa' dat uitgebreid aan politieke onderdrukking doet.
Vance heeft duidelijk weinig kennis van (en interesse in) Europa, maar dat is nou juist het punt. Hij en de huidige machthebbers in de VS kennen politiek uitsluitend uit eigen land en zijn politiek gaan begrijpen als een kampenstrijd. Daarin is de ander een onverzoenlijke vijand die tot zijn totale vernietiging moet worden bestreden. In hun visie omvat de vijand alle progressieven in de VS plus alle niet-'loyale' conservatieven, en valt hun fantasie van 'Europa' - één grote puinhoop van Greta Thunbergs, Keir Starmers en Ursula von der Leyens - onder hun vijanden. Hun 'kamp' bestaat uit het AfD, Geert Wilders, de Broeders van Italië, enzovoort. En zij zien duidelijk ook Poetin als deel van dat kamp.
Dit komt neer op een einde aan de buitenlandse politiek waarin de Amerikaanse regering Europese landen niet als autonome staten beschouwt, maar als deel van een internationaal strijdperk voor politieke bewegingen. Het heeft daarom geen enkele zin om terug te praten en te appelleren aan overeenkomsten, geschiedenis of waarden. De Nederlandse politiek kan hier duidelijk mentaal niet bij. Zondag sprak onze minister van Defensie Ruben Brekelmans nog over 'Navoverplichtingen' alsof de Navo vorige week niet - voorlopig - in feite dood werd verklaard. Hij zou beter kunnen nadenken over Zelensky's voorstel van een Europees militair bondgenootschap, geankerd aan Oekraïne's geharde leger.
Het is ook nodig om te overdenken of de grootschalige Amerikaanse militaire aanwezigheid in Europa op dit moment een veiligheidsbonus of een veiligheidsrisico vormt. De VS gebruiken die aanwezigheid om militaire macht over Europa, Azië, het Midden-Oosten en Afrika te projecteren, met als beloning voor Europese landen bescherming tegen Rusland en andere gevaren. Nu die bescherming er kennelijk niet meer is moet Europa zijn conclusies trekken, niet huilerig bedelen in Washington. Wie zich bij Trump slaafs gedraagt, zo heeft iedereen hopelijk begrepen, wordt door hem ook als slaaf behandeld.
Het ongelooflijke is: Europa behoort door deze geopolitieke omslag natuurlijk tot de verliezers, maar de VS straks ongetwijfeld ook. Als de VS een imperium waren in de afgelopen driekwart eeuw - en daar valt een zaak voor te maken - dan vormde het bondgenootschap met Europa daar de fundatie voor. Europa gaf weinig uit aan defensie, maar vormde in de praktijk een politieke en economische eenheid met de VS, die Amerika het vermogen gaf internationale fora te beheersen en de mondiale ordening te bepalen.
Hoewel altijd over lage defensie-uitgaven en handelsoverschotten door Europa werd geklaagd, vonden generaties Amerikaanse politici deze winst op lange termijn zo groot dat zij niet probeerden op de korte termijn economische of strategische concessies uit Europa te wringen. De huidige Amerikaanse regering wijzigt koers. Maar het langetermijngevolg is natuurlijk dat Europa zich naar andere machten zal gaan wenden - in de eerste plaats China. Trump geeft wat resteert van de Pax Americana weg voor handels- en andere deals. Hoe dat uitpakt valt niet te voorspellen, maar dat de VS er op lange termijn mee winnen, lijkt niet waarschijnlijk.
Een deal tussen Trump en Poetin is er op dit moment nog niet, evenmin als een roofcontract waarbij Oekraïne vijfhonderd miljard aan delfstoffen ruilt voor al gegeven Amerikaanse steun voor pure overleving ('onrechtvaardig' komt hier niet eens in de buurt). Maar dit is de koers die de VS voorlopig varen: Europa als gebied dat politiek moet worden onderworpen, gechanteerd tot hoge defensie-uitgaven in de VS en opengewrongen voor Amerikaanse bedrijven.
'Zou dit dan het moment zijn waarop Europa wakker wordt? Ik denk het niet. Voorlopig niet', schreef analist en oud-minister Bruno Maçães, van wie verderop in dezeGroeneeen beschouwing staat. 'Niet, uiteindelijk, vanwege geld maar uit angst om met de VS te breken. Europese leiders breken waarschijnlijk liever met Oekraïne. Dat zeg ik met grote droefenis.' Dat alles is nog niet zo ver. Maar het is tijd voor Europa om op te staan.
JD Vance heeft weinig kennis van Europa, maar dat is nou juist het punt