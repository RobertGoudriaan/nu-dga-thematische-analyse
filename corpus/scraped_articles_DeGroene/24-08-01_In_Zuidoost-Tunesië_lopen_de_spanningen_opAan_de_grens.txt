In Zuidoost-Tunesië lopen de spanningen op Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
Nourredine (47) was zaterdag 20 juli voor het laatst online en hij neemt ook niet op. Meestal stuurt hij eens in de twee, drie dagen appjes, foto's en video's over het leven in 'de hangar'. Dat is een door de UNHCR beheerd kamp bij Tejra, een industriegebied in de omgeving van Médenine in Zuidoost-Tunesië.
Aan de buitenkant wapperen grote blauwe doeken met in witte letters het UNHCR-logo. Binnen in de loods is het vies, vochtig en donker. De zeshonderd bewoners hangen op dekens en dunne matrasjes en delen één toilet, lees: gat in de grond. Er is geen stromend water.
Een van Nourredine's foto's toont een lange, lege straat met slapende mensen onder bomen in schemerachtig ochtendlicht. Provisorische halfopen tenten van wit kunststof. Net als Nourredine zijn ze vrijwel allemaal gevlucht tijdens een van de bloedbaden in Soedan. Ze overleven op pasta en de vijftien dinar (4,50 euro) per dag die de dagloners onder hen in de bouw verdienen, als er werk is. 'De onderkomens verkeren in slechte staat door ernstige overbevolking. Dit leidt tot verhoogde gezondheidsrisico's en verhoogde spanningen onder de bewoners', waarschuwde de UNHCR medio mei impliciet zijn beknibbelende donoren in eenoperational update.
Misschien zijn het 'de verhoogde spanningen', suggereert telefoonreparateur Mohamed, een contact van Nourredine, als hij telefonisch meedenkt over diens afwezigheid. 'Misschien is hij bang voor spugen en scheldpartijen door Tunesiërs. Hij is al een week niet geweest. Twee Soedanezen overvielen half juli een Tunesiër, grepen zijn telefoon en portemonnee en molesteerden hem. Dat waren bewoners van de olijfgaarden aan de Route de Djerba, vlak bij Tejra. Maar de mensen in Médenine scheren iedereen over één kam. Ineens zijn alle Soedanezen het doelwit.'
Zie je wel, klinkt het onder Tunesiërs die het verhaal horen: duizenden berooide dakloze vluchtelingen, dat gaat onvermijdelijk een keer fout. Kijk naar de manifestaties van bewonersorganisaties in Jebniana. Kijk naar de geweldsexplosies tussen de vluchtelingen in de olijfgaarden bij El Amra. Kijk naar de niets ontziende agressie van Tunesiërs tegen vluchtelingen in Sfax. 'Beperkte opvangmogelijkheden en gebrek aan mogelijkheden voor zelfredzaamheid blijven een enorme uitdaging voor asielzoekers en vluchtelingen', concludeert de unhcr.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 2685