Vlinders verdwijnen, zonnepanelen verschijnen Essay Tussen hoop en doem

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
De wereld zoals we die kennen is ten dode opgeschreven. Houden we onszelf voor de gek met optimistische voorspellingen? Of heeft het nut om hoop te houden? Wat kunnen we nu eigenlijk echt weten over de toekomst van onze planeet?
Dit is de setting: het is een zomeravond,de zon zakt achter de bosrand en ergens op het Friese platteland zit een groep vrienden rond een eettafel. De wijn brengt verkoeling, de gesprekken zijn luchtig, op de trampoline stuiteren twee blonde jongetjes schaterend op en neer. De telefoon trilt in mijn broekzak: een pushmelding van de nos. Het klimaatpanel van de Verenigde Naties heeft net een nieuw klimaatrapport gepubliceerd en ik maak de fout het nieuwsbericht snel te scannen. 'Code rood.' 'Onaanvaardbaar onrecht.' 'Ernstige noodsituatie.' De zorgeloosheid van zo-even voelt plots bevreemdend. Kan ik dit ter sprake brengen, nu?
Ik stop de telefoon weg, sta op en zeg: 'Zal ik de barbecue maar eens aanmaken?'
Het zijn de benauwde zomerdagen die het gevoel geven dat je een voorproefje ervaart van het leven op een oververhitte planeet. De grasvelden zijn dor en iedere mogelijke vakantiebestemming lijkt verworden tot een rampgebied. 's Nachts lig ik zwetend in bed naar het plafond te staren, de hele dag heeft de zon op het dak gebrand en nu rollen de onweerswolken dichterbij. De donder laat de ramen trillen. Is dit hoe het klinkt als Gaia terugslaat?
Goed nieuws: de zonnerevolutie gaat harder dan verwacht.Keer op keer bleken energie-experts te somber, zelfs de grootste optimist had deze groeispurt niet voorzien. Het tijdperk van gratis groene stroom in overvloed is in aantocht dus alle preken over matiging kunnen de prullenbak in.
Meestal ben ik sceptisch over dit soort jubelverhalen. Misschien ligt het in mijn aard, ben ik überhaupt geneigd om van het slechtste uit te gaan, zodat het alleen maar kan meevallen. Maar de cijfers liegen niet. Ieder uur worden er bijna honderdduizend zonnepanelen geïnstalleerd en als die fotovoltaïsche cellen eenmaal liggen, leveren ze nagenoeg kosteloos schone elektriciteit. Het lijkt een kwestie van tijd voordat kolen en olie definitief de concurrentiestrijd verliezen. Hoezo kunnen we de klimaatcrisis niet techno-fixen? We zijn al een eind op weg.
Als je er eenmaal oog voor hebt zijn er genoeg trends te ontwaren die wél de goede kant op gaan. Want zie: partijen die nog niet zo lang geleden schamperden over klimaatdrammers zijn nu de grootste pleitbezorgers van 'groene groei'. De pseudo-sceptici die vroeger op krantenpagina's twijfel konden zaaien, voeren inmiddels een kansloos achterhoedegevecht. Op de snelweg zoeven de elektrische auto's voorbij en wanneer ik zelf in zo'n deelauto geruisloos over het asfalt glijd, weet ik zeker dat dit de toekomst is. Zulke superieure technologie laat zich niet stoppen.
Er bestaat een groep die Just Collapse heet en volgenshaar sympathisanten staan we aan het begin van het einde. Eerst interpreteerde ik de'just'in hun naam als 'gewoon', zo van: laat de boel maar gewoon in elkaar storten,let's get it over with,maar wat ze bedoelen is dat de ineenstorting rechtvaardig moet zijn. De sterkste schouders moeten de hardste klappen opvangen.
Het idee dat technologie redding zal brengen, of dat de mensheid toch in staat is haar hebzucht te beteugelen - volgens Just Collapse is het allebei even onrealistisch. Wij mensen zullen ons leven niet beteren. We zijn minder vindingrijk dan we denken. We zijn zelfs behoorlijk stupide en daarom hebben we niet eens door wanneer we, onder het mom van vooruitgang, de bestaansvoorwaarden van onze beschaving ondermijnen. Er komen zonnepanelen bij, maar ondertussen verdwijnen de vlinders.
Een van de doelen van Just Collapse is om de zeitgeist te beïnvloeden door het idee van verval 'in alledaagse gesprekken' te vervlechten. Zou dat werken? Dat iemand op een verjaardagsfeestje klaagt over de hitte en dat je dan je schouders ophaalt en zegt: wacht maar, het ergste moet nog komen. Nu is de tijdgeest nog zo dat overheden en bedrijven eindelijk, na lang gedraal, klimaatactie ondernemen, omdat ze inzien dat de fossiele economie onhoudbaar begint te worden. Vooruitgang, zou je denken, maar de aanhangers van Just Collapse weten wel beter: na deze fase van zelfbegoocheling botsen we op de ecologische realiteit. We gaan ten onder aan daadkracht.
De ineenstorting is een feit en de enige vraag die nog rest is waar de brokstukken vallen: op de sloppenwijken of op de Tesla's van de rijken? Het heeft iets paradoxaals: Just Collapse bespot het maakbaarheidsgeloof dat we er nog wat moois van kunnen maken als we met z'n allen de schouders eronder zetten, maar lijkt wel te geloven dat we de apocalyps in goede banen kunnen leiden, door ons te organiseren in veerkrachtige lokale gemeenschappen die de schokken van het Antropoceen kunnen absorberen.
De teksten op de website van Just Collapse hebben wel iets weg van een cult, alsof ze een waarheid in pacht hebben die de rest van de wereld nog niet onder ogen is gekomen en het hun taak is om deze niet zo blijde boodschap te verkondigen, met dit verschil dat deze ondergangsprofeten op een lichtvoetige manier evangeliseren metmemesen hashtags (#talkcollapse).
Ik merk dat ik er vatbaar voor ben. Dat er niet veel nodig is om mij te bekeren.
Vorig jaar ging ik met de trein naar Rome, een reis van zestien uur, en mijn vrienden moesten lachen toen ze zagen wat ik aan het lezen was. Wie neemt er op vakantie nu een boek mee datApocalypsofieheet? En het klinkt gek, maar ik hoopte er iets van troost in te vinden. Dit boek 'stelt niet gerust, maar biedt wel handvatten voor het leven in tijden van uitsterving', beloofde de flaptekst.
Onder aan de website van Just Collapse staat een korte mededeling: 'Je bezig houden met Ineenstorting kan confronterend en verontrustend zijn. Wij hebben niet de expertise om mensen te helpen die hierdoor gebukt gaan onder negatieve emoties. Als dit voor u geldt, zoek dan ondersteuning bij een getrainde zorgprofessional.'
Goed nieuws: we kunnen het worst-case-scenarioachter ons laten. Zo ongeveer een jaar geleden verscheen er een commentaar in het wetenschappelijke tijdschriftNature:krantenkoppen over meters zeespiegelstijging of miljoenen hittedoden zouden ons onnodig bang maken. In die berichtgeving wordt uitgegaan van een'business-as-usual'-scenario, en als we dat moeten geloven ziet de toekomst er vrij apocalyptisch uit. Maar volgens de auteurs inNatureis er geen reden tot paniek, want die angstaanjagende nieuwsberichten zijn misleidend. Wat 'business as usual' wordt genoemd is in werkelijkheid namelijk een extreem scenario met ultrapessimistische aannames dat ieder jaar onrealistischer wordt.
Nee, volgens de beste inschattingen ligt de planeet nu op koers om 'slechts' met zo'n drie graden op te warmen. Ook geen reden tot juichen, maar toch een stuk minder rampzalig dan een opwarming van vijf graden. En als de overheden hun klimaatdoelen aanscherpen en de ontwikkelingen in duurzame energie de verwachtingen blijven overtreffen, is het goed denkbaar dat we de schade verder binnen de perken kunnen houden.
Slecht nieuws: ons klimaatsysteem is veel gevoeliger dan we denken. De rapporten van het ipcc, het beste overzicht dat we hebben van de klimaatwetenschap, zijn te voorzichtig. De opwarming gaat sneller dan verwacht. We stevenen niet af op drie graden aan het einde van de eeuw, maar op 4,8
graden, wat zo'n beetje het verschil is tussen een toekomst zoals die wordt voorgesteld in de dramaserieYears and Years(grimmig, maar leefbaar) en de post-apocalyptische chaos vanMad Max.
Dat is althans de boodschap van James C. Hansen, een stem die het verdient om serieus genomen te worden. Zijn bekendheid dankt Hansen aan zijn optreden in 1988, toen hij als Nasa-wetenschapper in de Amerikaanse Senaat verklaarde dat het 'tijd was om te stoppen met al dat geleuter en te erkennen dat er sterk bewijs is dat het broeikaseffect al voelbaar is'. Er waren collega's die vonden dat hij overdreef, of dat hij zijn woorden zorgvuldiger had moeten kiezen, want ja, er waren sterke aanwijzingen dat de temperaturen opliepen door de uitstoot van CO2 en methaan, maar stond het onomstotelijk vast dat dit effect nu al meetbaar was? Tegen hen kan Hansen inmiddels zeggen:hate to say I told you so.
Het is te hopen dat hij er deze keer naast zit. Dat hij nu daadwerkelijk overdrijft, zoals Michael E. Mann beweert. Ook dat is een stem om serieus te nemen. In de jaren negentig publiceerde de klimaatwetenschapper de bekende hockeystickgrafiek die liet zien dat de temperatuurstijging van de afgelopen decennia echt afwijkt van de natuurlijke schommelingen in de eeuwen daarvoor. Het maakte Mann tot een doelwit van pseudo-sceptici die er alles aan deden om het bewijs dat de aarde opwarmt door toedoen van de mens in diskrediet te brengen. Je kunt dus niet zeggen dat Mann de klimaatcrisis bagatelliseert, maar waar hij een hekel aan heeft zijn zwartkijkers die zeggen dat het al te laat is. Ja, de aarde warmt op, we moeten snel drastische actie ondernemen, maar vooralsnog ziet Mann geen overtuigend bewijs dat die opwarming sneller gaat dan de ipcc-modellen voorzien.
Het interessante is dat de discussie tussen deze twee topwetenschappers niet zuiver empirisch is. Achter de uitwisseling van grafieken en statistieken gaan twee botsende levenshoudingen schuil. Hansen is van de school: bereid je voor op het ergste, hoop op het beste. Voor Mann is hoop houden een morele plicht. Doemdenkers zijn volgens hem nuttige idioten van de fossiele industrie. Voorheen was de strategie om de geloofwaardigheid van de klimaatwetenschap te betwisten - komt de opwarming niet door de zon? CO2 is toch goed voor de plantjes? - maar nu die platte ontkenning niet langer aanslaat, schakelen de saboteurs over op subtielere vormen van 'inactivisme'.
Tegenover de sussers die zeggen dat het allemaal wel meevalt, staan de doemdenkers die geloven dat het toch al te laat is om het tij nog te keren. Allebei zijn even kwalijk, vindt Mann.
Soms denk ik: wat kunnen we nu helemaal weten over de toekomst? We zijn slim genoeg om modellen te maken waarmee we kunnen voorspellen wat voor weer het morgen wordt en hoe het klimaat er over honderd jaar uitziet in het geval van x/y/z, en wat voor gevolgen dat heeft voor de oogsten of voor het bruto binnenlands product. Uit die modellen rollen cijfers met foutmarges en als er nieuwe informatie beschikbaar komt, passen we de modellen aan, maar krijgen we daarmee een beter beeld van wat het betekent om te leven tijdens de zesde massa-extinctie?
Ik interviewde eens een wetenschapper die vijftig jaar geleden al computermodellen had geschreven waaruit bleek dat het wereldsysteem ergens in de loop van de 21ste eeuw in elkaar zou storten, zolang we geen grenzen stellen aan de groei. Dat scenario zag hij met de dag waarschijnlijker worden. Maar wat je niet kunt vangen in die computermodellen, zei hij, is hoe mensen zullen reageren wanneer de neergang begint. Brengt een noodtoestand ons samen om een uitweg te zoeken, of hollen we ieder voor zich van de ene crisis naar de volgende? Ik moest denken aan dat beroemde citaat uitThe Sun Also Risesvan Hemingway, over die ene man die aan de andere man vraagt hoe hij failliet is gegaan en dat die dan antwoordt: 'Op twee manieren. Eerst geleidelijk en toen plotseling.'
Een professor Hitler-studies aan een kleine universiteit,die worstelt met zijn sterfelijkheid, kijkt uit het raam van zijn huis in een middelgroot stadje ergens in Amerika en ziet een zwarte rookpluim. Op de radio heeft zijn zoontje gehoord wat er gebeurt bij blootstelling aan deze gifwolk. Zweethanden en huidirritatie - of nee, toch misselijkheid en kortademigheid - correctie: hartkloppingen en een gevoel van déjà-vu.
De jongen wil weten of het'airborne toxic event'zoals de officiele instanties het incident noemen, hun kant op komt. Welnee, zegt de vader, ons zal niets overkomen. 'Deze dingen overkomen arme mensen in kwetsbare gebieden. De maatschappij is zo ingericht dat de mensen zonder geld en diploma's het meest te lijden hebben onder natuurrampen en door de mens gecreëerde rampen. Mensen in laagliggende gebieden krijgen de overstromingen, mensen in de sloppenwijken krijgen de orkanen en tornado's. Ik ben een universitair docent. Heb je ooit een universitair docent in een bootje door de straat zien roeien tijdens een van die tv-overstromingen? Wij wonen in een net en prettig stadje vlak bij een universiteit met een eigenaardige naam. Dit soort dingen gebeuren niet op plekken als Blacksmith.'
De hoofdpersoon in Don DeLillo's romanWhite Noiseverkondigt een wrange waarheid. Hoogleraren vluchten niet, ze bestuderen de wereld en waarschuwen waar nodig voor de ellende die anderen zal treffen. Het leed treft mensen in landen waaruit we vaker ellendig nieuws vernemen. Droogte in Kenia, overstromingen in Bangladesh, hittedoden in India, een tyfoon in de Filipijnen,what's new?Pas wanneer de gifwolk bijna boven zijn stadje hangt en alle inwoners moeten evacueren, begrijpt de professor dat het menens is.
Een klimaatactivist vertelde me laatst over de'optimism bias'.Wij, welgestelde mensen in welvarende landen, wanen ons onschendbaar. We kunnen het ons haast niet voorstellen dat wij ooit op de vlucht moeten slaan, dat onze huizen onder water komen te staan of we naar het front worden geroepen om een oorlog uit te vechten. De vluchteling, dat is de ander. Totdat het noodlot op wrede wijze een einde maakt aan die illusie.
De Indiase schrijver Amitav Ghosh zet de gangbare wijsheid dat de armste wereldbewoners het hardst geraakt worden door klimaatontwrichting op z'n kop. Juist de mensen die zich vastklampen aan de moderniteit, die gewend zijn aan luxe en comfort, maken zich kwetsbaar. Als die moderne beschaving begint te wankelen staan zij reddeloos, omdat ze verleerd zijn hoe je je kunt weren tegen de grillen van de natuur. Het zijn de rijke metropolen met hun hightech-infrastructuur die de wraak van Gaia over zich afroepen. 'Het is alsof klimaatverandering het landschap ertoe aanzet om de vormen die het de afgelopen eeuwen heeft opgelegd gekregen van zich af te schudden,' schrijft hij inDe vloek van de nootmuskaat.
Ergens riekt Ghosh' contraire blik naar een romantisering van de nobele wilde die, onbezoedeld door de westerse beschaving, nog wél in contact staat met Moeder Natuur en daardoor makkelijker meebeweegt met haar nukken. Terwijl het voorlopig wel degelijk de minderbedeelde wereldbewoners zijn die de dupe worden van misoogsten of superstormen. Tegelijk ontleedt Ghosh feilloos de misplaatste zelfgenoegzaamheid van het idee dat geld ons kan beschermen tegen een planetaire aftakeling. Miljardairs vluchten in hun fantasie dat zij de apocalyps kunnen doorstaan in bunkers. In Nederland bedenken slimme ingenieurs hoe we de stijgende zee kunnen bedwingen, maar waar ze geen antwoord op hebben is op de vraag hoe we ons staande kunnen houden in een wereld die op allerlei manieren in chaos wordt gestort.
Ben ik echt zo labiel dat het weer mijn gemoedstoestand bepaalt?De zomer kwam moeizaam op gang, het regende zowat om de dag, de temperaturen kwamen lange tijd amper boven de twintig graden en ergens, op een onbewust niveau, stelde dit me gerust. In de krant stonden wel berichten over een krankzinnige hittegolf in India en verbleekte koralen van het Groot Barrièrerif, dit was het warmste jaar ooit gemeten, maar als ik de deur uit stapte, zomerjasje aan, vervloog die plaatsvervangende hittestress al gauw. Bij het koffiezetapparaat mopperden mensen over het druilerige weer, ze maakten al plannen voor hun vakantie naar zonniger oorden en vergaten dat hun bestemmingen niet zo lang geleden nog werden geteisterd door hittegolven en bosbranden.
Nu de herfst is aangebroken en een radicaal-rechtse volksmenner beweert dat de zon weer gaat schijnen in Nederland zijn er genoeg zaken om je druk over te maken: de erosie van de rechtsstaat, de hardvochtige behandeling van vluchtelingen, het lot van de Palestijnen. Het klimaat? Nu even niet. Het is moeilijk om zoiets vluchtigs als de tijdgeest in woorden te vangen, maar het lijkt wel alsof niemand zit te wachten op verhalen die mensen wakker moeten schudden. Mensenzijnal wakker, ze willen aan de slag en niet telkens horen dat het allemaal niet snel genoeg gaat, dat alle inspanningen bij lange na niet genoeg zijn, of dat het vooruitgangsgeloof onhoudbaar is geworden.
Men zegt wel eens dat de tijdgeest regeert, wat wil zeggen dat de heersende ideeën belangrijker zijn dan de poppetjes in de bestuurskamers. Het probleem is natuurlijk dat het klimaat zich weinig aantrekt van de zeitgeist, het electoraat mag dan klaar zijn met het groene gedram, maar de CO2-moleculen blijven zich ophopen in de atmosfeer en de wetten van de natuurkunde dicteren dat het daardoor warmer zal worden op aarde. Je kunt heel hard roepen dat we het vooruitgangsgeloof levend moeten houden, dat we een positieve toekomstvisie nodig hebben voor een overtuigend politiek verhaal, maar hoe overtuigend is dat verhaal werkelijk als het krampachtig vasthouden aan die vooruitgang miskent hoe veel er nu al verloren gaat?
Een paar maanden nadat ikApocalypsofieuit had, begon ik aanNiet het einde van de wereld,een boek dat volgens de flaptekst 'ongeveer alle doemscenario's in een ander licht' zou zetten. Zelfs voor iemand met een pessimistische inborst stemden de grafieken hoopvol. Misschien ziet de toekomst er toch minder grimmig uit dan je soms vreest. Had ik al gezegd hoe hard het gaat met zonne-energie?
Op sommige momenten weet ik zeker dat we de redding voorbij zijn, dat we onszelf voor de gek houden met allerlei optimistische grafieken om maar niet te hoeven zien hoe de fundamenten onder ons bestaan afbrokkelen en dat het alleen de vraag is hoe we omgaan met het onvermijdelijke verval. Op andere momenten weet ik dat dat niet waar is, dat zulk fatalisme een gemakzuchtige uitvlucht is voor de pessimist. Wie nergens op hoopt, kan ook nooit teleurgesteld worden. Maar wie erkent dat de toekomst open ligt, ziet ook dat ons lot nooit bezegeld is. Het is een zelfgesprek zonder einde: hoop en doem vechten constant om voorrang en de tijdelijke winnaar wordt niet bepaald door nieuwe feiten of een afgewogen analyse, maar door iets mysterieus als de tijdgeest of zoiets banaals als het weer.
Dit is de setting: het is een nazomeravond,de zon zakt achter de heuvels en ergens in de Ardennen zit dezelfde groep vrienden rond een eettafel. We zijn drie jaar verder, de barbecue gloeit, de wijn is weer koud, de blonde jongetjes zijn een kop groter en rennen kirrend door het gras, terwijl aan de randen van Europa bommen op woonwijken vallen. Ik heb de pushmeldingen van de nos uit gezet. Net voordat ik de aubergines op de grill wil leggen, zegt een van de vrienden dat hij ergens op wil proosten. Met trillende handen kijkt hij de groep rond en na een diepe ademteug vertelt hij dat er nieuw leven in aantocht is. Er wordt geknuffeld, er vloeien tranen van vreugde en even overschaduwt dit nieuws al het andere.
Een paar weken eerder had een man van mijn leeftijd contact met me opgenomen. Ooit hadden we samen gevoetbald, in de F'jes, hij herinnerde zich mij als keeper, terwijl ik toch zeker wist dat ik de onbetwiste topscorer was geweest. Inmiddels was hij docent Nederlands, maar hij hield zich ook veel bezig met het klimaat en wilde een boek schrijven over zijn worsteling met een kinderwens op een stervende planeet. Na een poosje praten over de goede oude tijd en de ellende van nu vroeg hij of hij een paar persoonlijke vragen mocht stellen. Ik zei ja en hij zette zijn dictafoon aan. Of ik zelf kinderen op deze wereld wilde zetten?
Misschien is het een manier om, via een omweg, te vragen of ik nog een beetje hoop koester. Stel dat je écht gelooft dat de wereld naar de knoppen gaat, dat we aan de rand van de afgrond staan en het een kwestie van tijd is voordat we in het ravijn kukelen, dan kun je het toch niet maken om jouw kind tot zo'n toekomst te veroordelen?
InWhite Noisezegt de Hitler-professor: 'Het is toch vreemd. We hebben diepe, vreselijke, aanhoudende angsten over onszelf en de mensen van wie we houden. En toch lopen we rond, praten we met mensen, eten en drinken we. We zijn in staat om te functioneren. Die gevoelens zijn diep en echt. Zouden ze ons niet moeten verlammen? Hoe is het mogelijk dat we ze kunnen overleven, in elk geval een poosje? We rijden in een auto, we geven les. Hoe is het mogelijk dat niemand ziet hoe bang we waren, afgelopen nacht, vanochtend? Is het iets dat we voor elkaar verbergen, met wederzijdse instemming? Of delen we hetzelfde geheim zonder het te weten? Dragen we dezelfde vermomming.'
Ik had ergens gelezen over een stel in Vlaanderen dat 'ouderschapsgeloften' aflegde in het gemeentehuis. Plechtig beloofden ze hun tien maanden oude baby 'veiligheid, leiding en geborgenheid'. Waarschijnlijk zullen vrijwel alle ouders dit direct onderschrijven, maar als ze eerlijk zijn weten ze ook dat ze zo'n belofte onmogelijk kunnen nakomen.
Ik geef geen antwoord op zijn vraag. Niet direct, althans. Ik zeg dat ik zijn aarzeling herken en dat zulke gedachten niet irrationeel zijn, dat het misschien wat té rationeel gedacht is. Alsof we onze eigen angsten kunnen bezweren door onszelf wijs te maken dat we controle hebben over de wereld waarin onze kinderen volwassen zullen worden. Alsof het iets is dat afgevinkt kan worden op de lijst met voorwaarden van aspirant-ouders. Een stabiele relatie? Check. Een vaste baan? Check. Een geschikte woning? Check. Een leefbare toekomst? Ehm...