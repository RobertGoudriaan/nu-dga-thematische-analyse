Het Oostenrijkse verzetsarchief eert een asieladvocaat Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
18 januari 2024
'Deze organisatie is een belangrijke pijler in de strijd tegen de totalitaire tendensen van vandaag en een onmisbaar element in het netwerk tegen de vijanden van de open samenleving.' Deze woorden sprak Alexander Van der Bellen bij de viering van het zestigjarig bestaan van het Documentatiearchief van het Oostenrijkse Verzet (döw). De Oostenrijkse president benadrukte dat de recente opflakkering van antisemitisme hem verbijstert. 'We bevinden ons in een situatie die we ons een paar jaar geleden niet hadden kunnen voorstellen.'
De döw werd opgericht door voormalige verzetsstrijders, overlevenden van de naziterreur en wetenschappers. Het archief werkte aanvankelijk vooral aan de wetenschappelijke documentatie van verzet en vervolging in Oostenrijk tijdens het fascisme tussen 1933 tot 1938 en het nationaal-socialisme tot 1945, later ook aan onderzoek naar rechts-extremistische trends.
Dat bracht en brengt de döw regelmatig in conflict met Oostenrijkse politici. Met name de rechts-radicale partij fpö valt het documentatiearchief aan. Zij beschouwt het werk van het instituut als onwetenschappelijk en ziet de döw als 'communistische dekmantel'. De döw deelde eerder een onderscheiding uit aan de asiel- en mensenrechtenadvocaat Wilfried Embacher. De prijs wordt jaarlijks toegekend aan mensen die een belangrijke bijdrage leveren aan de bestrijding van neofascisme, rechts-extremisme, racisme of gedrag dat de democratie bedreigt.
Embacher kwam vooral in het nieuws doordat hij de scholier Tina in 2021 verdedigde. De conservatieve politicus Karl Nehammer, destijds minister van Binnenlandse Zaken en op dit moment bondskanselier van Oostenrijk, liet de toen twaalfjarige Tina, haar vijfjarige zusje en hun moeder uitzetten naar Georgië. Dit ondanks massaprotesten en een petitie die meer dan tienduizend keer ondertekend werd.
De hoogste juridische organen van Oostenrijk oordeelden anderhalf jaar na de uitzetting dat die illegaal was. De minister had niet alleen belangrijke aspecten als kinderwelzijn en de goede integratie van het gezin onvoldoende meegewogen in zijn besluit, maar ook had hij ten onrechte zijn discretionaire bevoegdheid niet gebruikt. Inmiddels woont Tina dankzij een studentenvisum weer in Wenen. Ook wordt bij asielprocedures volgens prijswinnaar Embacher nu meer rekening gehouden met het welzijn van kinderen.
Het totaal aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 18