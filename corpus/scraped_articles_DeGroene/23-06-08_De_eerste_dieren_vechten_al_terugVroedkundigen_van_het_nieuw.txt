De eerste dieren vechten al terug Vroedkundigen van het nieuwe (8) Martha Nussbaum

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 juni 2023
De achteloosheid waarmee de mens dieren voor eigen gebruik industrieel verpulvert, is voor de Amerikaanse filosoof Martha Nussbaum de ware morele steen des aanstoots. Toch lijkt zij terug te deinzen voor haar eigen radicalisme.
Vorige maand berichttede Britse krantThe Guardianover een opzienbarend natuurfenomeen. Spaanse marinebiologen die al jaren de orkagemeenschappen in de buurt van de Straat van Gibraltar volgen, hadden de laatste maanden steeds vaker meldingen binnengekregen over groepjes orka's die schepen 'aanvielen'. Het ging in de meeste gevallen om drie tot vier orka's die het roer onklaar maakten en met hun hoofden tegen de zijkant van de schepen beukten. In één geval wisten zij het schip zelfs tot zinken te brengen. De biologen vermoedden dat het om vijftien orka's ging, uit een gemeenschap van meer dan vijftig, die zichzelf een speciale techniek hadden aangeleerd om het scheepsverkeer te verstoren en dat het een reactie was op het toegenomen verkeer nu de migratiestromen tussen Noord-Afrika en Europa weer op gang zijn gekomen. De biologen vermoedden bovendien dat een aanvaring van een van de orka's, gecombineerd met amputaties en andere wonden als gevolg van het verstrikt raken in visnetten en -lijnen bij andere orka's, aan de wieg heeft gestaan van de 'aanvallen'.
De auteur van het stuk, een bekende natuurschrijver, biechtte op zich te verkneukelen bij de gedachte dat de orka's doelbewust de strijd met ons waren aangegaan om onze claim op hun steeds krapper wordende leefomgeving en jachtgebieden te betwisten. Op Twitter was dat in ieder geval het dominante commentaar: de natuur slaat terug! En ten minste één gepensioneerde zeezeiler wist te melden dat dit al drie jaar gaande was.
Deze anekdote is de perfecte illustratie van de twee sleutelinzichten die de bekende Amerikaanse classicus en filosoof Martha Nussbaum hebben bewogen om haar indrukwekkende analytisch-juridische vaardigheden los te laten op het heikele filosofische vraagstuk van wat wij mensen onze medebewoners op deze planeet, de dieren, verschuldigd zijn. Hoe zorgen wij ervoor dat niet alleen mensen maar ook dieren een volwaardig, zelfgekozen, soort-specifiek leven kunnen leiden? En hoe kunnen wij die plichten en rechten in onze grondwetten en internationale verdragen een plek geven?
Ten eerste laat de anekdote onomstotelijk zien dat dieren, in dit geval orka's, over eigenschappen beschikken die in de lange geschiedenis van het filosofisch denken veelal exclusief zijn toegeschreven aan mensen: het vermogen om doelbewust te handelen, om plannen te maken, om te herinneren, om morele oordelen te vellen en om op basis daarvan in te grijpen in de wereld.
Ten tweede illustreert het treffend hoe verstorend ons handelen voor de leefomgeving van zelfs zeedieren in het wild is; hoe bepalend ons gedrag, onze gewoontes en onze instituties zijn voor de levenskansen van de andere bewoners van de aarde.
Cijfers leren dat onze invloed op de natuur buitenproportioneel groot is. Van de totale hoeveelheid biomassa op aarde is meer dan 99 procent afkomstig van planten, bomen, bacteriën, microben en virussen. Slechts 0,4 procent is afkomstig van dieren, waar insecten, vissen, anemonen, schaal- en schelpdieren en wormen het grootste deel van uitmaken. De mens draagt slechts 0,01 procent bij aan de totale biomassa, 2,5 procent van de bijdrage van dieren, terwijl de totale biomassa van de 'productiedieren' die de moderne mens houdt om in zijn levensbehoefte te voorzien met een bijdrage van vier procent aan de dierlijke biomassa bijna twee keer zo groot is.
De mens is weliswaar een veertje op de weegschaal van de natuur, tegelijk is de menselijke hand overal zichtbaar en voelbaar. Alles is in kaart gebracht, gewogen, gemeten, beprijsd, ingekaderd, omheind, in bezit genomen, doorsneden, afgeschermd en met geweld onderworpen aan onze behoeftes en wensen. En dus resteert er nauwelijks meer vrije ruimte waarin dieren hun natuurlijke gedrag kunnen vertonen. Massaal worden ze afgeschoten, opgesloten, verminkt en geslacht om al onze wensen te bevredigen.
En als we ze niet bewust doden, dan doen we dat onbewust en onbedoeld, door hun foerageergebieden te gebruiken voor geïndustrialiseerde landbouw, door hun waterplekken leeg te pompen of te vervuilen met plastic en chemicaliën, hun leefgebieden vol te bouwen of te vernietigen,
het luchtruim te doorklieven met kabels, ballonnen en vliegtuigen. Of door pure achteloosheid: ontelbaar is het aantal dieren dat dagelijks stikt of omkomt van honger doordat het ons verpakkingsmateriaal heeft ingeslikt of verstrikt is geraakt in het afval dat wij laten rondslingeren.
En dan zijn er de bedoelde gruwelijkheden van de farmaceutische en cosmetische industrie waarin jaarlijks tientallen miljoenen ratten, muizen, vissen, honden, katten, apen en varkens een pijnlijke dood sterven. Duitse cijfers leren dat er in Duitsland alleen al jaarlijks rond de zeven miljoen dieren worden gebruikt voor medicijntesten. Ook de coronavaccins hebben een spoor van verwoeste dierenlevens achtergelaten, ruim 61.000 in Duitsland alleen al, terwijl bij de productie van Chinese en Amerikaanse vaccins het bloed van honderdduizenden degenkrabben is gebruikt.
Om maar te zwijgen van de bijna 27 miljard koeien, varkens, schapen en kippen die korte, akelige levens leiden in kerkerachtige schuren en stallen, om na een uren- of dagenlang transport per schip, trein of vrachtwagen te eindigen in al van veraf naar de dood riekende slachthuizen, waar ze worden vergast, doodgeschoten of waar met de slachthamer hun schedel wordt ingeslagen, om uiteindelijk, na op mechanische wijze gekookt, ontveld en gedemonteerd te zijn, als kotelet, kippendij of biefstuk in het schap van de lokale supermarkt te eindigen. Inclusief vissen, garnalen en schelpen nuttigt de mens drie miljard dieren per dag(!).
Het is de achteloosheid van deze industriële gruwelijkheid die voor Nussbaum de echte morele steen des aanstoots is.
De aanleiding omJustice for Animals: Our Collective Responsibilityte schrijven was een droevige. In het introducerende hoofdstuk noemt Martha Nussbaum haar boek een daad van liefde en rouwverwerking. Het is een poging, zo schrijft ze, om het morele engagement voort te zetten van 'een persoon die de wereld heeft verloren'. Die persoon is haar eigen dochter, Rachel, een hartstochtelijk dierenrechtenactivist, werkzaam bij de Amerikaanse ngo Friends of the Animals, die in december 2019 op 47-jarige leeftijd overleed aan een resistente schimmelinfectie na een geslaagde orgaantransplantatie en aan wie Nussbaum het boek heeft opgedragen. 'Zo lang als ik nog te leven heb', schrijft de nu 76-jarige Nussbaum, 'zal ik de schittering in haar groene ogen en haar subversieve glimlach blijven zien. Het contrast tussen ons kon niet groter zijn. Ik met mijn blonde krullen; zij met haar zwartecrew cut;ik met mijn keurige kleurige dameskleding; zij met haar zwarte broekpakken. En toch klopten onze harten met dezelfde passie.'
Die passie betrof het morele appèl dat voortvloeit uit het besef dat wat wij, zelf geboren uit verwondering en medelijden, dieren aandoen op geen enkele wijze strookt met ons morele zelfbeeld: vreedzaam en redelijk dénken wij te zijn, wreed en harteloos is wat we werkelijk zijn. Wie het werk van Martha Nussbaum, vanThe Fragility of Goodness(1986) totAging Thoughtfully(2017) en vanLove's Knowledge(1992) totNot for Profit(2010), een beetje kent, weet dat het nimmer de taal spreekt van de activist, de rebel of de revolutionair. Geduldig gebruikt ze haar kennis van de klassieken, Aristoteles in het bijzonder, om in een kristalheldere analytische taal de morele claims van andere filosofisch-ethische tradities te wegen. En dat altijd in de polemiek op kousenvoeten van de analytische filosoof. In bijvoorbeeldThe Fragility of Goodnesslegt zij niet de overmatige cognitieve oriëntatie van het dominante ethische denken van zowel utilitaristen als neo-kantianen op het filosofische hakblok, maar bevraagt ze voorzichtig de Griekse tragedies en de filosofische reflecties daarop van tijdgenoten als Aristoteles om te laten zien dat emoties een eigen rol spelen in onze morele oordeelsvorming en dat het dus niet aangaat om voelen en denken, emotie en cognitie, als tegendelen tegen elkaar uit te spelen, zoals haar collega's doen.
Dezelfde stijl hanteert ze in de boeken die ze alleen of samen met de Indiase econoom en Nobelprijswinnaar Amartya Sen heeft geschreven:The Quality of Life(1995, met Sen),Women and Human Development(2000) enCreating Capabilities(2011). Ze zijn niet een frontale aanval op het enkelvoudige waardenbegrip van de economen, dat alles reduceert tot voorkeuren die tot uitdrukking komen in prijzen die op markten voor goederen en diensten worden betaald, maar een voorzichtige demonstratie van de verschillende hulpbronnen - door Sen en Nussbaum'capabilities'genoemd. Werkelijk bestaande mensen (in plaats van de theoretische fictie van dehomo economicus)hebben die nodig om goede, zelfgekozen, bevredigende levens te leiden:'flourishing'is waar het bij Sen en Nussbaum om draait. En dat wordt vervolgens gedemonstreerd aan de hand van een unieke bloemlezing uit sociaalwetenschappelijke en filosofische literatuur.
Justice for Animalsvoegt zich naadloos in Nussbaums oeuvre. Ook al heeft zij de tekst gelardeerd met aangrijpende vignetten van dieren die geslaagde en mislukte levens hebben geleid en heeft zij het boek mede opgehangen aan de groeiende literatuur over de cognitieve vermogens van dieren waar bijvoorbeeld ook schrijverfilosoof Eva Meijer uit put, het blijft toch in de eerste plaats een filosofische uiteenzetting om de kring van moreel relevante anderen uit te breiden tot voorbij de menselijke gemeenschap. Zo zijn de eerste drie hoofdstukken technische, filosofische conversaties met drie concurrerende theorieen over dierenrechten. De eerste - wij zijn alleen 'hogere' dieren iets verschuldigd omdat zij op ons lijken - wordt door Nussbaum overtuigend naar het rijk der fabelen verwezen met een beroep op de laatste wetenschappelijke inzichten die leren dat er in de natuur noch hiërarchie noch doel bestaat en dat onze eigen grote onwetendheid over hoe dieren de wereld ervaren ons noopt tot zorg en grote behoedzaamheid.
De tweede theorie is het utilitarisme van de Brit Jeremy Bentham en de Australiër Peter Singer, die krachtige pleidooien voor dierenrechten hebben ontwikkeld op basis van de morele plicht om de hoeveelheid pijn in de wereld te verminderen en de hoeveelheid genot of welzijn te vermeerderen, wat betekent dat de kring van moreel relevante anderen in ieder geval al die dieren omvat die pijn kunnen ervaren. En de derde is het kantianisme van de Amerikaanse filosoof Christine Korsgaard. Zij gebruikt het gebod van Immanuel Kant om moreel relevante anderen nooit alleen als middel maar ook altijd als doel op zichzelf te bejegenen, om een zorgplicht voor mensen te formuleren die in ieder geval geldt voor al die dieren waarvan wij mogen aannemen dat zij er, net als wij, autonome levensplannen op nahouden, en die daarmee voldoende op ons lijken om tot de kring van moreel relevante anderen te kunnen worden gerekend.
Het is tekenend voor Nussbaumsgenereuze omgang met filosofische tradities dat zij deze pogingen niet verwerpt maar als onvoldoende aanmerkt voor wat in haar ogen nodig is, namelijk een kring van morele relevantie afbakenen die zo inclusief mogelijk is en vervolgens een definitie van rechten en plichten uitwerken die breed genoeg is om zo veel mogelijk dieren in staat te stellen een rijk, vol, bevredigend leven te leiden. Pijn op zichzelf is wat haar betreft een te smal criterium, omdat het uiteindelijk te weinig zegt over waarom we pijn moeten minimaliseren. En het kantiaanse criterium van autonomie is te zeer gesneden op de maat van menselijke cognitie om recht te doen aan de verschillende wijzen van in-de-wereld-zijn die dieren nu eenmaal hebben.
Om daar te komen combineert ze het criterium van wereldervaring('sentience')aan de laatste stand van kennis in het onderzoek naar diergedrag. Ieder dier waarvan wij kunnen vermoeden dat het een besef heeft van het eigen in-dewereld-zijn kan in principe aanspraak maken om opgenomen te worden in ons rechtenuniversum. En zoals Nussbaum vervolgens aan de hand van het bestaande onderzoek naar de aanwezigheid van precies dit vermogen bij de verschillende soorten laat zien, geldt dit voor veel meer dieren dan we gewoon zijn te denken. Niet alleen vogels en primaten, honden, katten, varkens, koeien, schapen en andere zoogdieren vallen onder deze categorie, maar ook vissen,cephalopods(inktvisachtigen), reptielen encrustacea(kreeften, garnalen en krabben). Eigenlijk sluit Nussbaum op basis van het biologisch gedragsonderzoek alleen insecten (maar niet bijen!) en planten uit - en vreemd genoeg: roggen en haaien omdat die een neurologisch systeem zouden hebben dat ze niet in staat stelt pijn te voelen, cruciaal, volgens haar, voor wereldervaring.
Wie grenzen trekt, creëert uiteraard grensconflicten. Maar iedereen die zich tijdens een etentje weleens heeft uitgegeven als veganist, kent het moment waarop een vleeseter in het gezelschap met de dolkomischereductio ad absurdumvan insecten en planten met gevoel op de proppen komt. En kan dus precies navoelen hoe belangrijk het is om in ieder geval in theorie over een filosofisch beredeneerde afbakening te beschikken tussen de biologische wezens die onze zorg en behoedzaamheid verdienen en de entiteiten die we zonder morele schuldgevoelens mogen gebruiken. Dat is precies waar de grote verdienste van Nussbaums boek ligt. En geheel volgens het dictum van de grote Engelse econoom John Maynard Keynes dat het beter is om het grofweg bij het juiste eind te hebben dan om er precies naast te zitten, bepleit Nussbaum generositeit, geduld en nader onderzoek bij het bepalen van waar de grens moet liggen - behalve bij haaien dan.
Maar ondanks parallellen in stijl, toon en inhoud met haar eerdere werk isJustice for Animalsook een totaal ander boek geworden, een boek namelijk met uitroeptekens en een toon van ingehouden woede die op allerlei plekken door de tekst heen steekt en waarin zij dus niet alleen de ciseleerbeitel hanteert, maar ook de voor haar ongewone voorhamer van de pamflettist. Het begint al op de eerste pagina. 'Dieren bevinden zich wereldwijd in grote moeilijkheden', heet het daar. 'Onze wereld wordt overheerst door mensen: te land, ter zee en in de lucht. Geen niet-mens ontsnapt aan menselijke overheersing. Vaak brengt dat verwijtbaar lijden toe aan dieren: ofwel door de barbaarse gruwelijkheden van de vleesindustrie, ofwel door stropers met vergunning (jagers) of stropers zonder vergunning, door de vernieling van de dierlijke leefomgevingen, door de vervuiling van lucht en zee, of door de verwaarlozing van huisdieren door mensen die zeggen van ze te houden.'
Het klinkt ook door in haar woorden in het laatste hoofdstuk waar ze onze tijd 'een tijd van grote bewustwording' noemt, waarin we ons gewaar worden van 'ons samenleven op een planeet die we delen met opmerkelijk intelligente creaturen' en van 'onze verantwoordelijkheid voor de inhumane wijze waarop we ze behandelen'. De tegenstand is groot, schrijft ze daar, omdat 'zoveel mensen zoveel geld verdienen aan het lijden van dieren. Dieren zijn zo machteloos in onze mensenwereld en hun medestanders lijken dat ook - afgemeten aan de macht van de vleesindustrie, de corruptie van de stropers, de oneindige stroom plastic afval, de geluidsvervuiling in de oceanen veroorzaakt door de 'luchtbommen' van de olie-industrie. Desalniettemin is onze tijd een 'tijd van grote hoop voor de toekomst van de dieren' en schemert aan de horizon de grote dierenbevrijding.
En door het hele boek heen noemt ze de achteloosheid waarmee we dieren bejegenen een 'morele fout', spreekt ze over de vleesindustrie in termen van 'verschrikking', 'gruwel', 'marteling' en 'horror' en gebruikt ze op maar liefst twee plekken - beoefenaar die zij is van de gefluisterde polemiek - het uitroepteken, dat cliché van tekstuele opwinding. Het eerste hoofdstuk eindigt met een bijna revolutionaire oproep om nu eindelijk de daad bij het woord te voegen en niet langer te accepteren dat de levensmogelijkheden van dieren in de kiem worden gesmoord. Als we dat zien gebeuren, zo schrijft ze, 'dan moeten we niet treuren en ons wentelen in medelijden. Het is dan tijd om uit te roepen: het is genoeg!' Dat klinkt verdacht veel als het 'No Pasarán!' van de internationale brigades die tijdens de Spaanse burgeroorlog het fascisme van Franco probeerden te stoppen. En in het hoofdstuk waar zij de vermogens bespreekt die dieren tot ontwikkeling zouden moeten kunnen brengen, stelt zij nadrukkelijk dat de erkenning van de belangen van dieren onvoldoende is en dat we de stap moeten zetten om hun intrinsieke waarde te leren zien: 'We kunnen en moeten meer doen!'
Ten slotte zou Nussbaum niet de filosoof zijn die ze is als ze niet een belangrijke rol reserveerde voor de menselijke emoties die dieren kunnen oproepen om tot handelen aan te zetten. Per slot van rekening is Nussbaum de filosoof die naast cognitie en calculatie een eigenstandige rol weglegde voor emoties als brengers van raad over wat te doen in de wereld. De drie emoties die hierbij een sleutelrol spelen zijn verwondering, medelijden en wat zij veranderingsboosheid('transitionanger')noemt. Wat begint als verwondering en medelijden mag niet bij treuren en beklag blijven, maar moet worden omgezet in handelingen die gericht zijn op het verbeteren van het lot van de dieren in kwestie: het is de emotionele aansporing tot zorg, tot daden, tot helpen, tot het lenigen van de nood van een dier. Opmerkelijk genoeg vervangt Martha Nussbaum op meerdere plekken het mildere, neutrale 'boosheid' ('anger') door het meer uitgesproken en veroordelende en daarmee politiekere 'verontwaardiging'('outrage').Het is een toonzetting die de lezer van de immer bedachtzame Nussbaum niet kent.
Hoe belangrijk is verontwaardigingvoor uw nieuwe morele project, vraag ik haar per e-mail, omdat ze niet langer intercontinentaal wil reizen en zich niet vast wilde leggen voor een telefonische of digitale afspraak. Ze antwoordt: 'Laat me eerst zeggen dat ik het woord "verontwaardiging" alleen gebruik in de betekenis van wat ik preciezer "veranderingsboosheid" noem. Dat betreft een woede die gespeend is van vergelding, voorwaarts gericht is en aanzet tot protest in een poging om iets beters tot stand te brengen. De kern ervan is het oordeel dat iets, een stand van zaken, een gebeurtenis, buitensporig is en dat het zich in de toekomst niet meer mag voordoen. Het is met nadruk niet een aansporing om je te wentelen in spijt, schaamte en beklag of op te roepen tot retrospectieve vergelding, maar juist een aansporing om de krachten te bundelen en gezamenlijk een rechtvaardigere wereld te maken. Het is sinds mijn boekAnger and Forgivenessuit 2016 een vast onderdeel van mijn werk geworden.'
Welke concrete ervaringen hebben aan uw eigen morele bewustwording bijgedragen?
'Ik heb mijn gezichtspunten in de loop der jaren in veel opzichten herzien en aangepast. Maar mijn inzicht dat wij mensen een morele plicht hebben om het welbevinden van dieren te bevorderen is geleidelijk aan gekomen. En dat had veel te maken met het werk dat mijn overleden dochter, Rachel, als dierenrechtenactivist deed. Zij en ik hebben uiteindelijk samen vier artikelen geschreven, die mede terecht zijn gekomen in dit boek.'
Waarom heeft u haaien uitgesloten van onze bekommernis en bijvoorbeeld kreeften, vissen en reptielen wel opgenomen in de kring van moreel relevante anderen?
'Mijn oordelen over welke diersoorten wel en welke niet onze zorg en behoedzaamheid verdienen zijn allemaal voorlopig en verdienen verder onderzoek. Maar wat volgens mij de kern van morele relevantie is, is het vermogen om een unieke, individuele wereldervaring te hebben. En ik ben ervan overtuigd dat het ervaren van pijn daarvoor een noodzakelijke voorwaarde is. Anders zou de biologische entiteit louter en alleen pijnvermijdend gedrag vertonen omdat het evolutionair zo geprogrammeerd is en zou het dus meer op een automaat lijken. De reden om te concluderen dat haaien geen pijn voelen is dat bekend is dat ze soms delen van zichzelf eten. Maar zoals gezegd, ook hier is meer onderzoek nodig.
Aristoteles is hier een prachtige inspiratiebron. Die schreef namelijk ieder zichzelf voortbewegend dier het vermogen toe om een eigen, individuele en toch soort-specifieke wereldervaring te ontwikkelen, inclusief stationaire dieren als koraal, zeesponzen en anemonen die zich wenden naar de plek waar het voedsel is. Maar hij beschikte niet over het rijke biologische gedragsonderzoek waar wij over kunnen beschikken, en dat lijkt toch echt verschil te maken.'
Waarom noemt u het beestje niet bij de naam en geeft u het kapitalistische winstmotief niet de schuld van de gruwelen van de vlees- en melkindustrie?
'Volgens mij wind ik in het boek geen doekjes om mijn afschuw van de vleesindustrie. Maar ik ben er niet van overtuigd dat deze gruwelijkheden worden veroorzaakt door het kapitalisme of dat hervormingen onverenigbaar zijn met de logica van ons economisch systeem. Kijk maar naar de bloeiende markt voor vleesvervangers. Uiteraard vereist een humanere vorm van kapitalisme als het om dieren gaat een grotere rol van de staat in het reguleren van de economie. In de negentiende eeuw ageerden werkgevers tegen de schoolplicht omdat het hun winstgevendheid zou schaden; dat zou tegenwoordig niemand meer in zijn hoofd halen.
Staten leggen de vleesindustrie wereldwijd steeds meer aan banden. In mei bekrachtigde het Amerikaanse Hooggerechtshof nog de beslissing van de staat Californië om de verkoop van varkensvlees daar te verbieden als niet kon worden aangetoond dat de dieren onder strikte, humane omstandigheden hadden geleefd. In het tweede deel van mijn boek geef ik talloze voorbeelden van wetswijzigingen die, toegegeven, kleine stapjes zijn op de weg die we moeten gaan. Europa ligt hier voor op de VS. Wij moeten veel meer doen.'
En zo blijft de bezorgde lezertoch achter met een wat ambivalent gevoel. Wél het winstmotief aanwijzen als voornaamste drijfveer om het grootschalige lijden van dieren voort te zetten, maar niet het uitbuitende, vervreemdende kapitalisme identificeren als de voornaamste oorzaak ervan. En ondanks de woede over de horror van jacht, proefdiercentra, de vlees- en melkindustrie toch blijven vertrouwen op het betere filosofische argument en de morele vooruitgang en hopen dat dit op een gegeven moment neerslaat in wetgeving. Waar blijft de noodzaak van machtsvorming, van massamobilisatie, om de aanval te kunnen lanceren op de citadellen van productie waar achteloos over het lot van miljarden dieren wordt beslist? Bovendien bevreemdt het dat zij niet lijkt te beseffen dat het hedendaagse kapitalisme niets anders is dan de perfecte belichaming van datzelfde calculerende, utilitaristische wereldbeeld dat zij in haar eigen boek om goede redenen afwijst.
Het is alsof Nussbaum terugdeinst voor haar eigen radicalisme. Feilloos weet zij de vinger te leggen op de grote morele schande van onze omgang met dieren en veroordeelt ze die in niet mis te verstane bewoordingen. Maar ze weifelt als het gaat om de oorzaak ervan: de kille commodificatie van alles wat leeft ter meerdere eer en glorie van een handvol aandeelhouders. Tenminste, dat is wat eerdere vroedkundigen in deze serie, zoals Jason Hickel, Andreas Malm, Adrienne Buller en Matt Huber, als hoofdoorzaak hebben aangewezen: het nietsontziende winststreven van het grootkapitaal waarop het huidige economische systeem is gestoeld. Om Hickel te parafraseren: niet om menselijk welbevinden draait de economie, laat staan om dierlijk welbevinden, maar om een zo hoog mogelijke roe('return on equity')op kwartaalbasis.
In plaats daarvan verschuilt Nussbaum zich achter het ethos van de zelfverklaarde liberale revisionist: er is geen systeemverandering nodig, we kunnen volstaan met humaniserende wetgeving, en de onzichtbare hand van de markt zal voor de rest zorgen. Terwijl ze enerzijds onderkent dat de mensen die met de vleesindustrie veel geld verdienen er alle belang bij hebben alles bij het oude te laten, wijst zij tegelijk de groeiende markt voor vleesvervangers aan als bewijs dat het kapitalisme ook een macht ten goede kan zijn.
Hier wreekt zich wat mij betreft de politiekeconomische naïviteit van de filosoof. Tegenover een totale mondiale omzet van de vleesindustrie in 2021 van 1,3biljoendollar stond een schamele 5,4 miljard dollar aan omzet in de mondiale vleesvervangerindustrie, dat is minder dan een half procent. In een wereld waarin economische omvang politieke macht betekent is dat een uiterst betekenisvol feit, waarvan Nussbaum zich onvoldoende rekenschap heeft gegeven.
Dat laat onverlet dat haar de verdienste toekomt metJustice for Animalseen boek te hebben geschreven dat niet alleen de meest geavanceerde filosofische argumentatie voor dierenrechten bevat, maar dat ook nog eens haarfijn de vinger legt op de twee grote blinde vlekken van de huidige klimaatbeweging: milieu is meer dan klimaat, en de bezwaren tegen de vlees- en melkindustrie zijn niet alleen ecologisch maar ook moreel. Oftewel, het zou niet alleen om het verminderen van uitstoot moeten gaan, ook de immoraliteit van wat wij dieren aandoen zou onderdeel van het politieke gesprek moeten zijn. Wij zijn het de schitterende levende wezens waarmee wij deze planeet delen verplicht om ze in staat te stellen eigen, zelfgekozen, volwaardige levens te leven.
Als u het grootste obstakelop ons pad naar morele vooruitgang zou moeten aanwijzen, wat zou dat dan zijn? vraag ik haar tot slot.
'Onwetendheid en gewoontes zijn de twee vijanden van morele progressie, en die versterken elkaar: als mensen gebonden zijn aan slechte gewoontes, verzetten zij zich tegen nieuwe inzichten, en als zij geen nieuwe inzichten toelaten, houden zij vast aan slechte gewoontes.'
Welke boodschap heeft u voor jonge mensen?
'Het slothoofdstuk van mijn boek is gewijd aan hoop, en ik som daar meerdere redenen op waarom er hoop is. Maar de belangrijkste, in mijn ogen, zijn de veranderende houdingen en emoties van jonge mensen. Steeds meer van hen zijn bereid om hun eigen houding ten aanzien van dieren te veranderen. Hoop is niet statisch en hoeft niet gebaseerd te zijn op objectieve data: het is een wijze van in-de-wereld-zijn, de keuze om op een constructieve wijze het engagement aan te gaan met wat is, met het doel het te veranderen, in plaats van je terug te trekken in sombere zelfgenoegzaamheid. Ik zou ze dus wijzen op hun vele generatiegenoten die engagement verkiezen boven somberte en hen willen oproepen zich aan te sluiten bij het groeiende verzet tegen een wereld van valse noodzakelijkheden.'
Martha Nussbaums nieuwe boek verscheen alsGerechtigheid voor dieren: Onze collectieve verantwoordelijkheidbij Querido Fosfor