De vrouw als stad Sheherazaad Zuid-Aziatische folkpop

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Zoeken, vinden, kwijtraken. Dat is wat de Amerikaanse zangeres Sheherazaad kenmerkt. Sinds ze zich verdiepte in haar Indiase achtergrond, bezingt ze de wereld van het tussenliggende.
Mujhe itihaas nahichahiye/Miraas meri nahi chahiye,zingt de Amerikaanse zangeres Sheherazaad in haar lead-singleMashoor,dat in maart verscheen op het mini-albumQasr. Vertaald uit het Hindi: Ik wil geen geschiedenis/ Ik wil geen nalatenschap.De tekst strekt zich met een rokerig stemgeluid en in langgerekte tonen uit over delicate gitaarlijnen. Her en der klinken bevlogen tinten flamenco door. Mashooris een bespiegeling over roem, de bijkomende glamour, het ongemak, het narcisme en alles wat de verteller verloor in het najagen ervan:Waar is mijn spiegelbeeld in de spiegel?/ Waar is mijn spiegelbeeld in de spiegel? Er is inderdaad iets veranderd// Beroemd...
Het is in zekere zin wat Sheherazaad en haar muzikale zoektocht kenmerkt: zoeken, vinden, kwijtraken. Ze groeide op in San Francisco, in een Indiaas tweede-generatie immigrantenhuishouden. Haar ouders lieten haar kennismaken met zowel de Amerikaanse als Zuid-Aziatische klassiekers; haar muzikale bewustwording kreeg gestalte langs de scheidslijn van Aretha Franklin, Whitney Houston en Mariah Carey enerzijds en Bollywood-muziek uit de jaren negentig anderzijds. Al jong begon ze met zingen en op zesjarige leeftijd startte ze met een formele opleiding in de Amerikaansesongbook,oftewel Amerikaanse jazz en populaire nummers en showmelodieën uit de twintigste eeuw.
Op haar zestiende werd ze zich bewust van het koloniale verleden van Groot-Brittannië. Het vervreemdde haar van de Engelse taal waarin ze altijd had gezongen. Ze stopte resoluut. 'Wanneer we een taal kiezen om iets uit te drukken, draagt de geschiedenis, afkomst en een bepaalde psyche een aura met zich mee', legt ze uit in een interview metVogue India. Op zoek naar alternatieve muzikale vehikels, besloot ze zich te verdiepen in haar Indiase achtergrond, waarbij ze lange periodes in India verbleef. Echte antwoorden vond ze pas met de ontdekking van een radicale Zuid-Aziatische kunstgemeenschap in New York, waar ze de in Pakistan geboren, Grammy-winnaar Arooj Aftab ontmoette. Aftab nam Sheherazaad onder haar vleugel en produceerdeQasr.
'Ze noemen het dethird culture kids experience:je hebt het gevoel dat je in twee verschillende werelden leeft, er is een gespleten bewustzijn tussen je thuis en de buitenplaneet. Maar nu de wereld globaliseert en we allemaal rondreizen, weet ik niet meer hoeveel deze stabiele, nette en opgeruimde categorieën van identiteit nog betekenen. Ik denk dat ik me prettiger voelde in die wereld van het tussenliggende', zo vertelt ze in muziekmagazineLoud and Quiet.
Sheherazaad claimt het tussenliggende gebied. Muzikaal krijgt dat uiting met een mix van westerse folkpop en Zuid-Aziatische traditionele muziek, met teksten in het Hindi en Urdu. De muziek als verwording van haar diasporische plaatseloosheid, een tussengebied dus, maar volledig op zichzelf staand, en zodoende een voedingsbodem voor iets nieuws. Het is een gedachte die Sheherazaad volledig omarmt.
'Ik heb geleerd dat ik ook uit een land kom, een constante nationaliteit die ik met veel anderen deel, waar ik altijd verrast ben om stamgenoten te vinden die misschien op mij lijken, maar ook compleet anders zijn', vertelde ze tijdens een luistersessie genaamdAndrooni Bairooni, of:Insider Outsider. 'Wij behoren tot een land dat ik somsKhwaabistan(Urdu voorDromenland-yvdh)noem, gemaakt van mensen die hier noch daar zijn, een fantastische plek die ligt in de grote vlakten van het zogenaamdeIn Between.'
Qasr, 'kasteel' of 'fort' vertaald uit het Urdu, is een kort en krachtig eerbetoon aan die plek. De vijf nummers vertellen de verhalen van vijf fictieve vrouwen, worstelend met slopende schuldgevoelens, identiteitsverlies en psychische aandoeningen. Gedurende het hele project dient mentale ziekte ter verbeelding van de verwarring die leven in de diaspora teweegbrengt; de vrouwen zijn allen gespleten tussen twee onverzoenlijke werelden. 'Dat creëert een cognitieve dissonantie. De enige natuurlijke staat waar je dan je toevlucht toe kunt nemen, is waanzin', aldus de zangeres.
Ze ziet de focus op vrouwen als een bewuste breuk met de traditionele Zuid-Aziatische muzikale verbeelding. Daarin worden vrouwen vaak over het hoofd gezien, ze zouden te vaak dienen als marionetten voor wat mannen willen zeggen. 'Maar', legt ze uit, 'vrouwen zijn soms onbetrouwbaar. We zijn raar en grof en ongemakkelijk. Waarom zouden we niet al die dimensies vertegenwoordigen, in plaats van schattige, gezonde marionetten te zijn?'
Die verhaalzucht en feministische inslag vinden weerklank in de tweeledige betekenis van haar artiestennaam - haar echte naam is overigens negens te vinden, waarmee de mystiek van de muziek zich ook rond haar persoon optrekt. Sheherazade verwijst naar een verteller van de verhalen uit een verzameling sprookjes uitDuizend en één nacht. Het is voor de zangeres een van haar favoriete en meest geliefde personages uit haar kindertijd, waarin haar naamgenoot met haar vertelvermogen levens redt.
Het verhaal over Sheherazade rept van een Perzische koning die, gek van verdriet na door haar te zijn bedrogen, zijn vrouw doodt. Onvermoeibaar de wraak najagend, blijft de koning dagelijks jonge vrouwen trouwen, om ze nog diezelfde dag om te brengen. Sheherazade kan het onrecht niet aanzien en verzint een plan. Ze zorgt ervoor dat ze een van de vrouwen wordt met wie de koning trouwt, maar, voor hij haar kan doden, begint ze een verhaal. Bekwaam verhalenvertelster als ze is, hangt de koning aan haar lippen. Wanneer het moment dat ze ter dood gebracht zou moeten worden aanbreekt, is het verhaal nog niet af. Ze krijgt nog een nacht. Maar ook dan hangt de koning nog aan haar lippen. Het verhaal blijft onaf en ze krijgt nog een nacht, en nog een nacht. Na duizend en één nachten en duizend verhalen, zijn haar verhalen op. De koning - ondertussen smoorverliefd - spaart haar leven en maakt haar tot zijn koningin.
Met de naam Sheherazaad vereenzelvigt ze zich niet alleen met de koningin uit het sprookjesrijk, maar ook met de vertaling vanuit het Hindi naar 'vrije stad'. Het idee van 'de vrouw als stad' spreekt haar aan, want, zo legt ze uit op haar website, 'in de Zuid-Aziatische context gaat dit idee van 'sheher' (stad) dieper, waarin metropolen historisch gezien centra zijn voor innovatie, vooruitstrevend denken en meer sociale mobiliteit voor vrouwen in het bijzonder.'
Muzikaal vinden Sheherazaad en producentAftab elkaar in wat laatstgenoemde beschrijft als 'het lef om negentig procent van de instrumentatie weg te laten' om wat overblijft ten volle tot zijn recht te laten komen. Dat minimalisme staat niet in de weg van orkestraties die speels, gelaagd, ontroerend en vaak verrassend zijn. De structuur van Sheherazaads nummers werkt veelal ontregelend: geen stramien dat houvast biedt, maar een onregelmatige stroom aan complexe composities. Telkens wanneer je denkt beet te hebben, door te hebben waar het nummer heen drijft, grijp je mis, bleek je anticipatie misplaatst. Wat rest is enkel overgave en meevoeren. De grens die Sheherazaad verbeeldt is onbekend terrein: betoverend, maarhaunting,een plek waar je een beetje op je hoede moet zijn.
De videoclip voorMashoor,mede geregisseerd door Sheherazaad, is in zijn symboliek een duidelijke voortzetting van die thematiek. Sheherazaad en Ria Modak, die de instrumentatie van het nummer verzorgt, zijn te zien terwijl ze New York binnenvaren, gevolgd door snelle shots van hen in de metro, op de Brooklyn Bridge, in de kenmerkende wirwar van bebouwing en stalen trappen van de New Yorkse binnenstad. De clip culmineert in het beeld van Sheherazaad in een goudkleurige klassiek Indiase tuniek, ofkurta,te zien te midden van een Indiase kleding- en sieradenwinkel. Op haar voorhoofd is 'beroemd' te lezen in het Hindi, onder haar linkeroog 'schuldig', onder haar rechteroog 'futiel'. Indringend, dreigend, kijkt ze de camera in, de kijker de tekst van haar zang op het hart drukkend.
Eenzelfde scherpte is terug te vinden in haar live performances. Op Into the Great Wide Open had ze weinig tijd nodig om het publiek voor zich te winnen - een verdienste die, zoals een ooggetuige in de krant stelde, laat zien dat het een kwestie van tijd moet zijn voordat de intrigerende verhalenverstelster haar bezwerende zang op grote podia zal laten horen. Ook tijdens een volledige studio-opvoering vanQasr,live voor kexpfm en te zien op YouTube, is de gehele speeltijd doordrongen van ernstige intentie. Haar zang verzwakt geen moment.
Het laatste nummer van Qasr,het zeven minuten durendeLehja,is een ballad onder begeleiding van zachte pianotoetsen en percussie. Sheherazaad verhaalt over een jonge vrouw die wordt verstoten, maar volhardt.
Op haar geboortedag Lag op Lehja's lippen De verboden taal Wiens toon, wiens ritme, God bang maakte Het volk van de stad plaatste haar langs de rivierzijde De zon en de maan draaiden zich om En iedereen naaide Lehja's lippen vast
Het nummer bouwt op naar een refrein van'azaadi',een gezang dat dient als een oproep tot vrijheid in een groot deel van Zuid- en Zuidwest-Azië.
Jij ook, vergeet het volk van de stad Vrijheid! Vrijheid!
Het lijkt een directe aansporing voor de luisteraar, een aanmaning om ook op zoek te gaan, te vinden en kwijt te raken. In het onbekende, het tussenliggende gebied, rest slechts vrijheid.
De grens die Sheherazaad verbeeldt is onbekend terrein: betoverend,haunting