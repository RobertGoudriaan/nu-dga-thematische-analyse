Ray Liotta 18 december 1954 - 26 mei 2022

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 juni 2022
De grijns van Ray Liotta maakt dat we kunnen houden van corrupte, dodelijke mannen.
De Amerikaanse acteur Ray Liotta is vooral beroemd vanwege zijn iconische tekst'As far back as I can remember, I always wanted to be a gangster'in Martin Scorsese's filmGoodfellas(1990). Maar wat hem pas echt tekent, is zijn grijnslach. Ik zoek het woord op, omdat ik niet zeker weet of het gangbaar is. Dat is het. En het is Liotta ten voeten uit. Een 'pijnlijke, hatelijke, satirische vertrekking van het gelaat die doet denken aan een glimlach'.
Liotta's ijzersterke performance als gangster Henry Hill inGoodfellasis des te opvallender omdat hij begin jaren negentig als beginnend acteur in die film schouder aan schouder speelde met de grote Robert de Niro, Joe Pesci en Paul Sorvino. Cinematografisch is Scorsese's film een meesterwerk, maar je moet je afvragen hoe het kan dat we zoveel kunnen houden van die corrupte, dodelijke mannen, juist ook Hill. Het antwoord heeft alles te maken met Liotta's grijns.
Het is 1986 als een kleine film,Something Wild,buiten competitie draait op het festival van Cannes. De regisseur, Jonathan Demme, maakt dan al tien jaar lang films, exploitatiewerken alsCaged HeatenCrazy Mamamet veel geweld en bloot en met een subtiele, links-radicale politieke ondertoon. Demme is actief in de anti-apartheidsbeweging en werkt mee aan campagnes ter bevordering van de vrijheid van meningsuiting. Vijf jaar later zal hijThe Silence of the Lambsmaken, maar zijn doorbraak naar de mainstream is een feit alsSomething Wildaanslaat bij critici, een vreemde mix van thriller,road movieenscrewball comedymet in een van de drie hoofdrollen een onbekende acteur.
Niemand zag Liotta aankomen, ook niet inSomething Wildwaarin de brave beleggingsbankier Charlie (Jeff Daniels) halsoverkop verliefd wordt op de sexy bohémienne Lulu (Melanie Griffith), waarna ze per auto vertrekken naar Lulu's ouderlijk huis op het platteland. Tijdens de dollemansrit doet Lulu alles wat God verboden heeft en ontdekt Charlie dat er al die tijd in hem een 'ware rebel' school. Ongeveer halverwege de film gooit regisseur Demme de boel om: terwijl Charlie zich wentelt in wetteloosheid blijkt Lulu in werkelijkheid Audrey, een burgerlijk meisje dat op de middelbare school in de ban was geraakt van een gevaarlijke jongen die in de gevangenis belandde vanwege gewapende overvallen. Die is nu vrijgekomen en daar zien we hem: Ray, een psychopaat.
Demme noemde het personage gewoon Ray, omdat Liotta Ray wás. De acteur belichaamde Demme's subversieve politieke agenda. Stekelhaar en donkere ogen. Dikke wenkbrauwen en zwarte eyeliner. Een mond die je het best kunt omschrijven als: wreed. Want soms maken die dunne lippen zijn gezicht open en denk je: fijne vent. Maar dan klapt alles dicht en krijg je het gevoel oog in oog te staan met een wild dier, een hyena of misschien de mythologische Cerberus, Hades' hond die de Onderwereld bewaakt. De dreiging van geweld druipt van hem af wanneer hij een sigaret opsteekt of als hij erop aandringt dat je iets met hem gaat drinken, en wel nu. Audrey/Lulu weet het allemaal van Ray, omdat ze, zo blijkt, getrouwd is met hem. Zij heeft aan den lijve de geweldsuitbarstingen ervaren, de seksuele teistering; ze kent het duister in zijn ziel. Maar Charlie heeft geen idee. Het 'grappige' is dat hij juist wil zijn als Ray, dat hij dénkt als Ray te kunnen zijn. MaarSomething Wildlegt bloot dat mensen als Charlie en Audrey nooit dat domein kunnen betreden, die zelfkant waar Ray woont en waar Liotta's vicieuze lach klinkt, pijnlijk, hatelijk en tot op het bot satirisch.
Liotta toont ons een verboden wereld en wij turen er gefascineerd naar, naarGoodfellasdat het gangsterisme toont als cool en gevaarlijk. Liotta's Henry Hill, de gewone jongen die altijd al gangster had willen zijn, brandt ten slotte zijn vingers. Zie het prachtige moment als pater familias Paulie Cicero (Sorvino) tegen Henry zegt: 'Nu moet ik je de rug toekeren.' Zo hard gaat het eraan toe in de onderwereld, een plaats waar mensen zoals wij en Charlie en de jonge Henry niet willen zijn, ook al denken wij en zij dat wel te willen.
Liotta's personages hebben meerdere gezichten.Beautiful. Verleidelijk. Meedogenloos. Hij was de misogyne, giftige man lang voor we wisten dat die bestond. Twee jaar naGoodfellasspeelde Liotta naast Kurt Russell en Madeleine Stowe inUnlawful Entry. Op het oog is deze film van regisseur Jonathan Kaplan een thriller van dertien in een dozijn. Maar Liotta verheft het werk tot ver daarboven met zijn vertolking van een politieagent die het leven van Russell en Stowe binnendringt als hij bij hen een inbraak komt onderzoeken. Allebei worden ze bedwelmd door zijn innemende persoonlijkheid. Hij regelt een huisalarm. Drinkt een biertje met Russell. Is een schouder om op te huilen voor Stowe. En zijvaltvoor hem. Natuurlijk, want hij is zó aantrekkelijk, zó sterk; anders dan de bedachtzame Russell zal hij raad weten met zo'n inbreker. Een echte man.
Later speelde Liotta normalere figuren, bijvoorbeeld een advocaat in Noah BaumbachsMarriage Story(2019). Maar Liotta op z'n best, met die grijnslach, was nooit 'gangbaar'. In zijn drie beste films hield hij ons het verbodene tantaliserend voor. Hij was het rolmodel dat je niet wilde hebben. Om met Henry Hill te spreken: zo lang ik mij kan herinneren wilde ik met Charlie inSomething WildLiotta zijn. Ik heb eyeliner geprobeerd - het waren de late jaren tachtig - en ik heb laarzen met ijzeren punten gedragen plus het zwarte leren jack met het witte T-shirt. Maar het was onbegonnen werk. Waar Liotta woont, de Onderwereld, mogen geen mensen zijn.
Hij was de misogyne, giftige man lang voor we wisten dat die bestond
Religioso Primitiva | In de film Something Wild, 1986