Arkadi Volozj wil zijn Vondelpark-villa terug Een testcase voor Europa's sanctiebeleid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
In Moskou is Arkadi Volozj persona non grata vanwege zijn Kremlin-kritiek; in de EU geldt hij als foute Rus. Hoe ondubbelzinnig anti-Poetin moet je als oligarch zijn om van de sanctielijst te komen?
Eind oktober 2022wapperde er opeens een spandoek aan het Amsterdamse herenhuis van de Russische ondernemer Arkadi Volozj. 'Tegen oorlog en kapitalisme', stond er in het Engels. De boodschap kwam niet van de Yandex-oprichter zelf. NadatDe Groene Amsterdammeren deNRChadden onthuld dat de gesanctioneerde techondernemer eigenaar was van een woning aan het Vondelpark, trokken krakers in het pand. Via het spandoek maakten ze de wereld duidelijk: hier huist een medeplichtige van het Russische regime.
Maar is dat nog steeds zo? Vanaf vrijdag 15 september delibereert de Europese Raad over de vraag of de huisbaas van de krakers op de sanctielijst moet blijven staan. De oprichter van het in Nederland gevestigde Yandex, Russische evenknie van Google, moest vorig jaar plaatsnemen op het strafbankje van de Europese Unie. Bedrijfstak Yandex News zou Kremlin-propaganda verspreiden en kritische geluiden over de oorlog wegfilteren, zo verweten Europese machthebbers Volozj.
Volozj' zaak is een testcase voor het Europese sanctiebeleid. Niet omdat de Rus als enige protesteert tegen zijn plekje op de lijst van collaborateurs. Bij de Europese rechtbank in Luxemburg ligt nog een stapel van zo'n zestig zaken, afkomstig van oligarchen en andere invloedrijken die zich weer vrij door Europa willen kunnen bewegen. Zij vechten het oordeel van de EU-lidstaten aan, omdat ze zich geen vriend van Russisch president Vladimir Poetin wanen.
Maar geen van hen heeft zich zo stevig durven uitlaten over de Russische politiek als Volozj. In augustus sprak de ondernemer zich in niet mis te verstane woorden uit tegen de oorlog in Oekraïne. 'De Russische invasie van Oekraïne is barbaars, en ik ben er categorisch tegen. Ik ben met afschuw vervuld door het lot van de Oekraïners - velen van hen mijn persoonlijke vrienden en familieleden - wier huizen elke dag worden gebombardeerd', tikte hij in een schriftelijke verklaring.
Op basis van die ondubbelzinnige partijkeuze hoopt Volozj een speciale behandeling te krijgen. Hij wil niet wachten tot Europese rechters tijd hebben voor zijn rechtszaak, maar hoopt zijn vrijheid al te herwinnen bij de halfjaarlijkse sanctie-evaluatie door de Europese Raad. Als hem dat lukt, zou het een unicum zijn. Niet eerder schrapte de EU een gesanctioneerde Rus van de lijst vanwege politieke stellingname.
Het oordeel van de Europese Raad over Volozj zal bepalen wat het doel is van de Europese sancties: draait het om het straffen van hen die hebben geprofiteerd van Poetins regime? Of wil de EU oligarchen aanzetten zich tegen de lokale machthebbers te keren, en beloont het goed gedrag?
Binnen de oligarchenwereld wasArkadi Volozj altijd al een buitenbeentje. De steenrijke Rus vergaarde zijn fortuin zonder directe inmenging van de staat. Zijn miljarden verzamelde hij niet door olievelden of staatsmijnen voor een zacht prijsje op te kopen, maar door in 1997 zoekmachine Yandex.ru te lanceren. Net als concurrent Google breidde het bedrijf zich in de loop van de jaren uit naar andere sectoren, maar dan nog succesvoller: Yandex is in Rusland onder meer actief als alternatief voor Uber, Spotify en Amazon.
Vanaf de begindagen van zijn imperium heeft de techondernemer geprobeerd enige afstand te houden tot de Russische staat. In 2007 richtte hij moederbedrijf Yandex nv op, gevestigd in het afgelegen - en fiscaal voordelige - Nederland. In het jaar dat Rusland de Krim binnenviel, verhuisde de ondernemer naar Israël. 'We hebben toen Oekraïense vluchtelingen naar Israël gebracht en in huis genomen', vertelde zijn echtgenoot Tosja dit voorjaar in de Amsterdamse rechtbank tijdens een rechtszaak tegen de krakers.
Toch keerde Volozj zich in die jaren nooit helemaal af van de Russische overheid. 'Hij heeft altijd gebalanceerd. Hij onderhield vriendelijk contact met het Kremlin, maar probeerde zo min mogelijk invloed binnen te laten', zegt Derk Sauer. De Nederlandse eigenaar vanThe Moscow Timeskent Volozj persoonlijk. In 2017 was hij kortstondig commissaris bij Yandex, maar hij verloor die functie toen hij intern kritiek uitte.
Sauer weet dat Volozj achter de schermen altijd tegen de oorlog was. In een telefoongesprek net na de Russische invasie in Oekraïne adviseerde de krantenman de ondernemer om zo snel mogelijk van zich te laten horen, wilde hij sancties voorkomen. 'Hij heeft zich achttien maanden niet publiekelijk uitgesproken. Daardoor zit hij nu zo in de nesten.'
Volozj kwam pas in beweging nadat de Europese Unie hem in juni 2022 aan de sanctielijst had toegevoegd. De Rus gaf zijn positie als bestuursvoorzitter van Yandex op, tegelijk met zijn stemrecht. Twee maanden later verkocht de door hem opgerichte onderneming het zo bekritiseerde Yandex News aan VK, een socialemediabedrijf onder controle van de Russische staat. De publiekelijke veroordeling van de oorlog kwam pas een jaar later.
Waarom de Rus zo lang stil bleef,is niet helemaal duidelijk. In zijn schriftelijke verklaring zinspeelt de gesanctioneerde ondernemer erop dat hij zijn mond hield om medewerkers te beschermen zolang ze zich nog in Rusland bevonden. 'Deze mensen zijn nu het land uit, en verkeren in de positie om iets nieuws te beginnen.'
Een andere reden voor zijn stilte lijkt te zijn dat Volozj de Russische tak van Yandex voor een zo gunstig mogelijke prijs hoopt te verkopen. De ondernemer is van plan met een afgeslankt techbedrijf een doorstart te maken vanuit Nederland, maar moet dan wel van zijn oorspronkelijke bedrijf zien af te komen. Voor zo'n verkoop is een goedkeurend knikje vanuit het Kremlin onmisbaar. Volgens de laatste berichten verlopen de onderhandelingen zeer stroef.
Sauer neemt het Volozj kwalijk dat hij lang heeft gewacht en noemt de zorgen over het personeel een gelegenheidsargument. 'Arkadi had gehoopt er zonder kleerscheuren van af te komen. Dat kan niet. In een oorlog is de morele keuze belangrijker dan het redden van je bedrijf.' Dat de Rus nu zijn mening heeft geuit, zou wat Sauer betreft genoeg moeten zijn om hem van de sanctielijst te halen. 'Waarom staan al die ondernemers op de sanctielijst? De hoop was dat de Russische elite een paleisrevolutie tegen Poetin zou starten.'
Sauer zegt meerdere Russische ondernemers te kennen die op de sanctielijst staan maar zich niet durven uit te spreken. Hij stelt voor dat de EU een uniforme verklaring opstelt die oligarchen kunnen ondertekenen en dienen aan te vullen met een donatie voor de wederopbouw van Oekraïne. 'Als iemand daarmee akkoord gaat, kan hij gelijk van de sanctielijst af.'
Het uiteindelijke oordeel over Volozj isaan de Europese Raad. Officieel is deze beslissing een neutrale, bureaucratische aangelegenheid tussen vertegenwoordigers van de EU-lidstaten. In de praktijk gelden niet alleen juridische, maar ook politieke argumenten, bevestigen vertegenwoordigers van verschillende lidstaten. Lastig is dat voor elk te nemen besluit unanimiteit van de EU-lidstaten is vereist.
Het veto van één dwarsligger kan de zaak dus al blokkeren. Die dwarsligger kan een land als Polen zijn, of een van de Baltische staten, waar politici maximale druk op Rusland willen houden. Of Hongarije, dat in het verleden de sanctionering tegenhield van bijvoorbeeld patriarch Kirill, hoofd van de Russisch-orthodoxe kerk.
'Juridisch gezien hebben we een heel sterke zaak. Er zijn echt geen gronden meer over om Volozj te sanctioneren', zegt Valerijus Ostrovskis, de sanctieadvocaat van Volozj. Maar politiek speelt ook een rol, erkent de Litouwer. 'Het is niet makkelijk om 27 lidstaten het eens te laten worden.'
Volozj kan hoop putten uit de zaak van bankier Oleg Tinkov. Groot-Brittanië schrapte hem in juli van de sanctielijst van dat land, omdat de ondernemer zijn geboorteland met regelmaat bekritiseerde. Hij sprak van 'fascisme' door Russische 'moordenaars', verkocht de aandelen in zijn bank en gaf zijn Russische staatsburgerschap op.
Mocht de verlossing van de rijke Rus niet komen van de Europese Raad, dan zou Volozj voor een alternatieve ontsnappingsroute via de rechter kunnen kiezen. Tot nu toe handhaaft het Hof van Justitie in Luxemburg de meeste sanctioneringen, maar er zijn uitzonderingen. Afgelopen week kreeg Aleksander Sjoelgin van webwinkel Ozon bijvoorbeeld te horen dat hij niet op de lijst thuishoort. De Europese Raad kan in zijn zaak nog wel in hoger beroep gaan of hernieuwde sancties opleggen.
In Rusland is Volozjondertussen uitgegroeid tot persona non grata. Dat komt niet uit het niets: al voordat de rijke Rus zich uitsprak tegen de oorlog, riep bestuursvoorzitter Andrej Kostin van staatsbank vtb op tot nationalisering van het door Volozj opgerichte bedrijf. In dat geval zou de ondernemer een groot deel van zijn vermogen kwijt zijn. Een slechte deal bij de verkoop van zijn bedrijf krijgt Volozj sowieso: Yandex' beurswaarde is gedaald van 27,5 miljard euro in oktober 2021 naar 8,3 miljard euro deze maand.
Nu de tech-ondernemer Poetin indirect heeft uitgemaakt voor barbaar, lijkt hij het helemaal verbruid te hebben in het land waar hij zijn kapitaal heeft verdiend. Russische zakenkrantBusiness Gazetamaakte onlangs een rondje langs elf Russische prominenten, van een politiek strategist tot een schrijver van sciencefiction. De vraag: vindt u Arkadi Volozj een verrader? De balans slaat in het artikel uit naar één kant. 'Dit is simpelweg verraad, opportunisme, en ik denk dat dit niet zijn laatste publieke verklaring zal zijn', liet parlementslid Ajrat Farrachow weten.
Tegelijkertijd kan de ondernemer in Nederland nog niet aan de slag met zijn doorgestarte onderneming: taxichauffeurs mogen de gesanctioneerde niet vervoeren, schilders mogen zijn herenpand niet opknappen. Het uitbetalen van werknemers zonder medewerking van een bank lijkt ondoenlijk.
En ook zijn Amsterdamse herenhuis heeft Volozj voorlopig nog niet terug. De krakers van het pand aan het Vondelpark wachten alles rustig af. Ze wonnen hun zaak in hoger beroep en mogen op de Vossiusstraat verblijven zolang Volozj op de sanctielijst staat. Het spandoek waarmee ze in de begindagen van de kraak naar hun huisbaas uithaalden, is inmiddels verdwenen. Maar fan van rijke Russen zijn ze nog altijd niet, getuige een nieuw, ietwat cryptisch geformuleerd spandoek:'Olives against oligarchs',wappert aan de gevel.
Mikhail Svetlov / Getty Images | Vladimir Poetin samen met Arkadi Volozj tijdens een bezoek aan het hoofdkantoor van Yandex in Moskou, Rusland, 2017