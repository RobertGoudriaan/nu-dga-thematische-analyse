De supporters van Barcelona zijn even monddood

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Barcelona- Israël wint niet alleen op het slagveld, als de massamoord in Gaza en op de Westelijke Jordaanoever tenminste iets met een slagveld te maken heeft. Zelfs Spanje, dat in mei vorig jaar de Palestijnse staat erkende, onderdrukt protesten tegen wat het Internationaal Hof een 'plausibele genocide' noemt. Dat bleek vorige week weer eens in Palau Blaugrana, de basketbaltempel van FC Barcelona. Maccabi Tel Aviv kwam daar op bezoek voor een wedstrijd in de EuroLeague.
De dag voor het duel kregen de supporters van de thuisclub een waarschuwing. Om 'veiligheidsredenen' zou FC Barcelona geen enkel 'symbool, spandoek, shirt, tekstbord of element' tot de hal toelaten dat verwees naar het Israëlisch-Palestijnse conflict. Palestijnse vlaggen waren uitdrukkelijk verboden. Israëlische mochten wel. De club gaf daarmee uitvoering aan een beslissing van het Nationale Bureau voor de Sport, een politie-eenheid die geweld in de sport moet voorkomen. Waarom Palestijnse vlaggen tot geweld leiden en Israëlische niet, werd niet uitgelegd.
FC Barcelona draagt de naam van Unicef op zijn shirts. De club heeft een overeenkomst met de VN-vluchtelingenorganisatie en een hulpprogramma voor de rechten van het kind. Je zou zeggen, de systematische bombardementen van Israël op VN-hulpverleners en de talloze vermoorde kinderen in Gaza zullen vast een gevoelige snaar hebben geraakt bij de club van Joan Laporta.
Nee dus. Het bestuur dreigde zelfs met sancties tegen de clubleden die wilden protesteren tegen de beknotting van hun 'vrijheid van meningsuiting' door de wedstrijd tegen Maccabi in het zwart gekleed en met afgeplakte mond bij te wonen. 'Ze zullen ons nooit de mond kunnen snoeren', zei een van de grote supportersclubs in een persverklaring. 'Nee tegen de genocide, vrijheid voor Palestina!' Na een stilteprotest in de eerste minuten van de wedstrijd galmden die laatste woorden als een oorverdovend spreekkoor door de hal.
Het is de vraag of spelers, supporters en bestuurders van Maccabi, dat innige banden met het Israëlische leger onderhoudt, er erg van onder de indruk raakten. Enkele maanden eerder hadden ze in Bilbao hetzelfde meegemaakt: luide en massale protesten van het publiek, absolute dekking van hogerhand. Tijdens de wedstrijd was er geen spoor van geweld op de tribunes. Toen niet in Bilbao, nu niet in Barcelona.
Toch gaat misschien niet iedereen vrijuit. Onlangs diende de Palestijnse gemeenschap in Catalonië een aanklacht in tegen een Israëlische sergeant die in Barcelona op vakantie was. Hij wordt beschuldigd van genocide, misdaden tegen de menselijkheid en oorlogsmisdaden. Het bewijsmateriaal: beelden van bombardementen op scholen en ziekenhuizen in Gaza die de sergeant zelf op sociale media had gedeeld.