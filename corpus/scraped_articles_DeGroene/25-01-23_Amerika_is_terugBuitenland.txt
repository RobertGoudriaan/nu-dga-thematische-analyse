Amerika is terug Buitenland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Het is hoe ons brein werkt: dat het schokkend blijft om iets te zien waarvan je weet dat het zo is. En dus was het schokkend om in video's mee te kijken met Palestijnen die zondag terugkeerden naar hun huizen in de Gazastrook. Gaza ziet er op plekken uit alsof er een atoombom op is gegooid.
Gaza na de oorlog - of beter, tijdens het bestand - is een visueel statement van het feit dat proportionaliteit, een sleutelbegrip in internationaal humanitair recht, in deze oorlog verworpen is. Dat is een misdaad, en het is geen zaak van pro- of anti-Israëlisch zijn om dat vast te stellen.
Naast het visuele bewijs van Gaza's verwoesting kwam ook het visuele bewijs dat Hamas niet weg is. Weliswaar zeggen een paar beelden van mannen met maskers en geweren niet zoveel, maar die sluiten wel aan bij de voorspellingen van allerlei militaire experts dat Hamas niet door deze oorlog zou worden vernietigd. En het werd bekrachtigd door de afzwaaiende Amerikaanse minister van Buitenlandse Zaken, Antony Blinken. 'Wij schatten in dat Hamas evenveel strijders heeft gerekruteerd als verloren', zei hij. 'Dat is een recept voor een eindeloze oorlog.'
Een even terechte als hallucinante vaststelling, want het is een oorlog die hijzelf mogelijk heeft gemaakt. Een even treurige aftocht maakte president Joe Biden. Hij probeerde zijn publiek ervan te overtuigen dat hij de VS zeer machtig heeft achtergelaten op het wereldtoneel, en dat 'Amerika's bondgenootschappen sterker zijn dan ze in decennia zijn geweest'.Yeah, right.Daarna claimde Biden onder meer vrede in het Midden-Oosten als nalatenschap en reageerde hij boos op de vraag of het niet Donald Trump was geweest die het laatste zetje gaf voor het bestand tussen Israël en Hamas.
Met dat afscheid etaleerde Biden vooral zijn fatale tekortkoming: zijn gebrek aan zelfreflectie. Hij had zelf bij zijn aantreden de doelstelling van zijn presidentschap geformuleerd: hij zou een transitiepresident zijn naar een nieuwe generatie, de democratie in de VS beschermen, en verantwoordelijker internationaal leiderschap geven. Er is van alles positief te schrijven over Biden, zoals het grootste klimaatplan dat de VS ooit doorvoerden, een reusachtig infrastructuur- en economisch herstelplan en mentale gezondheid in het Witte Huis. Maar langs de meetlat die hij zelf aangaf, scoorde hij nul op drie.
Dat Biden overduidelijk 'ongeschikt was voor een tweede termijn was kraakhelder' voor iedereen die het wilde zien, volgens zijn politieke biograaf Franklin Foer. Zijn koppigheid om op tijd ruimte te maken voor een ander leidde de mislukking van zijn eerste twee hoofdambities in. Hij zal worden herinnerd als wegbereider van Trump-II.
Qua buitenlandbeleid was hij even koppig blind. Met zijn slogan'America is Back',zijn vasthouden aan het beeld van de VS als 'de onmisbare natie', en zijn Don Quichot-achtige leiderschap in een ingebeelde kruistocht van democratieën tegen autocratieën, 'ging hij uit van een wereld die niet meer bestaat', schrijft Katrina vanden Heuvel, hoofdredacteur van het Amerikaanse maandbladThe Nation.'En de resultaten zijn desastreus.'
Ze loopt een rijtje langs met onder meer de steun voor Israëls oorlog die een lachertje maakte van zijn claims over een'rules based order'en het kapitaal aan vertrouwen en aanzien dat dit de VS in de wereld heeft gekost. Een land dat alleen optrekt en nog praat alsof het echt internationaal leiderschap nastreeft. Zelfs Obama's voormalige veiligheidsadviseur Ben Rhodes concludeert dat 'Biden en Trump eigenlijk twee zijden van dezelfde munt zijn qua buitenlandbeleid'.'"Make America Great Again"en"America is Back''',stelt hij, 'vertegenwoordigen verschillende smaken nostalgie voor een wereld die niet meer kan bestaan.'
En Trump-II? Het belooft evenveel chaos en instabiliteit als vorige keer, maar de start is goed. Althans: Netanyahu aan zijn boord grijpen en een (voorlopig) einde maken aan een oorlog die sterk lijkt op een poging van één man om justitie voor te blijven - door een man wiens hele presidentschap hetzelfde lijkt. Slechte voortekenen zijn er natuurlijk volop: zo filosofeerde een lid van Trumps transitieteam over het naar Indonesië overbrengen van de Palestijnen tot Gaza is herbouwd. Maar nu is er in ieder geval pauze om de schade op te nemen, te hopen op vrede - en opnieuw geschokt te zijn over wat er in Gaza is aangericht.
'Biden en Trump zijn qua buitenlandbeleid twee zijden van dezelfde munt'