In weerwil van oude pantoffels Essay De mogelijkheden van een eiland

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Waar het verlangen vandaan komt om te breken uit je geoliede bestaan? Nou, de belofte van olijfbomen die kunnen dansen of de aanblik van de schitterende Thalassa...
Als ik zeg dat ik voor vier maanden naar mijn eiland ga,herhaalt men - ongelovig, verwonderd, verlangend bijna - vier maanden? Waarna ik me haast verontschuldig door snel toe te voegen dat ik daar ga werken. Want welke freelancer van nog geen aow-gerechtigde leeftijd kan het zich veroorloven om zomaar en zo lang op een Grieks eiland te vertoeven, probeer ik mijn woorden kracht bij te zetten. Geloof ik er eigenlijk zelf in? Mijn eiland doemt op uit het diepblauw van de Griekse zee, met zijn bergen bekleed door olijfgaarden, wijnranken enpefki: pini di Samos,hier en daar steken eenzame kloosters en kerken hun blauwe koepels uit het weelderige groen. Een fata morgana, een droom die even snel en onverwacht uit mijn leven kan verdwijnen als hij er ooit in was gekomen.
'Als je je eens ongelukkig voelt of radeloos of wanhopig, probeer je dit voor je ogen op te roepen', zegt een Griekse vriend. We zitten op zijn balkon dat zo'n beetje het halve eiland overziet en kijken naar de schemerende ruimte waarin de zee, de luchten en de bergen in een harmonieus schouwspel versmelten, alle elementen bewaren hun autonomie en zijn tegelijk op een weergaloze manier met elkaar verbonden. De zon is net achter de bergen verdwenen en kleurt het tafereel in teer paars, roze en lila. Het is de kleur van de zoete melancholie. Het is nog te vroeg om de lichten aan te steken en de eilanden aan de horizon zijn donker en verstild net als ons eiland waar die andere eilanden, net als wij nu naar hen, ook naar ons kijken. De mens is geen eiland, maar een eiland is ook geen eiland. De Griekse vriend vertelt dat de olijfbomen kunnen dansen. Ze groeien in een kring en de bovenste takken van hun kruinen omhelzen elkaar, als in een Griekse reidans. De Grieken kunnen elkaar nog zo haten, maar als ze gaan dansen leggen ze hun armen op elkaars schouders en verzoenen ze zich even met elkaar.
Een zeer bereisde Nederlandse vriend zegt dat voor het bedrag dat de aankoop en het verbouwen van ons huisje heeft gekost ik een tig aantal keren iets zou kunnen huren. Scheelt enorm veel gedoe en je komt op verschillende plekken van de wereld. Hij heeft gelijk. Voordat het zover met mij was zou ik iedereen hetzelfde hebben aangeraden. En eigenlijk nog steeds. Terwijl ik naar die vriend - de nuchterheid zelve - luister, dringt het weer eens tot me door hoe slecht ik mezelf ken. Het gaat om het bijeffect, zei Joseph
Brodsky eens, van wat er wordt gezegd, gedacht, gedaan. En dat onbedoelde bijeffect is het plotselinge besef dat ik op zoek ben naar een thuis. En waarschijnlijk altijd al geweest ben zonder het zelf te weten.
Ik had al zo'n vermoeden - mijn Griekse eiland als een substituut voor mijn vaderland - maar nu weet ik het zeker, nou ja bijna. Want ook mijn vaderland is een soort fata morgana, een droom die geweven is van herinneringen uit mijn kindertijd en jeugd. En ja, je kunt er in leven, zoals Slauerhoff in zijn gedichten of zoals Oblomov - het eeuwige kind, verlamd in een kille zakelijke wereld - in zijn knusse geboortelandgoedje Oblomovka, maar kennelijk wil ik meer, of het zijn mijn voeten die simpelweg over de aarde willen stappen. Toen ik nog midden in een woelig proces was verwikkeld - doen we het of doen we het niet - werd ik gewaarschuwd door een Australische die ieder jaar naar Samos kwam en bleef huren. Als je een huis koopt, dan zou je je moeten verbinden. Ze gebruikte het woordcommitment.Een mooi woord in alle talen, ook een beetje gevaarlijk, want wij, moderne wezens, dragen een ander mooi woord hoog in het vaandel:autonomie.
De eerste keer dat ik alleen naar Samos afreisdewas in het voorjaar. Ik huurde een huisje in het dorp Agia Kiriaki, Heilige Zondag, en een auto. Ik had een koffer vol boeken bij me, want ik kwam hier werken. Na uitputtende research over de Romeinse Oudheid moest ik dringend uit mijn studeerkamer breken. Ik hoopte hier aan een roman te beginnen over keizer Tiberius die behalve als een wrede tiran ook als een gepassioneerde hellenofiel te boek stond. Dan zat ik op Samos, het eiland van Pythagoras, Aristarchus, Epicurus en bovendien de geboorteplek van de oppergodin Hera en, sterker nog, op veilige afstand van drukke metropolen - Tiberius haatte Rome met zijn stank, herrie, brood en spelen - als gebeiteld.
Agia Kiriaki zelf was een prachtig dal met olijf-, granaatappel-, sinaasappel- en citroenbomen, dat zich uitstrekte tussen de Kerkis - het hoogste bergmassief van Samos - en de Egeïsche zee. Ik keek uit op die machtige Kerkis die voortdurend van kleur wisselde en die zoals het een ware godheid betaamt alles ziet maar niets zegt, en de Kerkis keek naar mij. In de kamer lag de stapel boeken werkeloos op tafel, ik gooide elke ochtend de ramen wijd open om de zon en de wind naar binnen te laten om de muffe winterse lucht uit het huis te verjagen en ik bedacht opeens dat er misschien een ander doel in het spel was, behalve een boek schrijven, waarvoor ik hier kwam. Iets van een nog verborgen bijeffect van het ogenschijnlijk doelgericht handelen.
Waar komt het verlangen vandaan om te breken uit je redelijk geoliede bestaan, om je met zuur verdiende centjes gekochte huis voor die spreekwoordelijke vier maanden te verlaten en mogelijk voor nog langer? Zijn het verveling, verloren illusies, familievetes, teleurstellingen, zoektocht naar je ware zelf, wat dit ook moge betekenen, of anders een zoektocht naar het paradijs, een oprisping van het nomadenbloed dat nog altijd door onze aderen stroomt? Wil de mens even ontglippen aan de wurggreep van de staat met zijn verlangen hem te optimaliseren tot een ideaal radertje voor zijn machinerie? Of kun je dat verlangen misschien vergelijken met de behoefte om vreemd te gaan, niet per se om de seksuele motieven maar omdat je jezelf in een andere hoedanigheid wil ervaren, jezelf als het ware opnieuw wil uitvinden. Zoals een samoerai die eens in de zoveel jaar een andere naam aannam om als iemand anders verder door het leven te gaan.
Maar wat er ook achter mocht zitten, het oude-pantoffels-syndroom ligt altijd op de loer. Het zijn diezelfde pantoffels waar Joseph Brodsky ons eens voor had gewaarschuwd. Je vlucht van je oude leven en na enige tijd bij het wakker worden zie je je oude pantoffels weer naast je bed staan. En trouwens, die machinerie ontloop je toch niet, zeker als je een huisje koopt in den vreemde. In het ondoorgrondelijke labyrint van de Griekse bureaucratie kun je zelfs bevangen worden door een heimwee naar de Nederlandse ambtelijke molen. En naar koele Nederlandse zomers, en naar duidelijke afspraken waar mensen zich ook inderdaad aan houden.
Onder het toeziend oog van de Kerkis doe ik mijn dagelijkserondje om Agia Kiriaki heen. Ik probeer het gevoel van overbodigheid uit mijn lijf en geest te lopen, het ritme te vinden om me enigszins af te stemmen met de machtige en antropo-vrije wereld om me heen. Voorzichtig benader ik de ongenaakbare, ruige natuur voor welke het om het even is of ik er ben of niet. Wat ik even beangstigend als geruststellend vind, alsof hiermee de natuurlijke orde wordt hersteld, de natuurlijke hiërarchie die we kwijt zijn geraakt in onze overladen steden, steeds complexer wordende levens en vruchteloze discoursen die we voeren om ons van enige betekenis te voorzien, in feite rusteloos dolend op zoek naar een eiland.
De Kerkis, op de top waarvan Zeus en Hera regelmatig de liefde bedreven, wijst de mens zwijgend zijn plaats. Even voorbij een waterbron klim ik over een helling met olijfboomgaarden omhoog en loop door het transparante bos van pefki, verderop stop ik even en kijk naar het dorp met zijn witte huizen waarvan de helft leeg staat, met een kerkje en een aanpalend kerkhof. Straks bij het afdalen kom ik bij mijn favoriete stuk: na de zoveelste bocht zie ik de zee schitteren. Niet zomaar de zee, maar Thalassa die je leven redt zoals ze het leven redde van de uitgeputte Griekse soldaten die na de oorlog, verdwaald in de Perzische woestijn, uiteindelijk bij hun geliefde zee uitkwamen.
Beneden in het dorp passeer ik een huis met een terras onder een dak van weelderige druivenranken en zie ik weer die oude Griek met een klein transistortje tegen zijn oor gedrukt. En net zoals het gisteren, eergisteren en alle voorafgaande dagen het geval was benijd ik hem weer intens. Hoe hij uren onder dat groene dak kan zitten, volkomen rustig, volkomen tevreden, volkomen zichzelf, volkomen zen. We groeten elkaar. Een tijdje geleden hebben we samen koffie gedronken, door zijn vrouw gezet en geserveerd. Zij had me met weidse gebaren op hun terras uitgenodigd, vervolgens ingelijste foto's van haar zoon en kleinkinderen onder de neus gedrukt en daarna een niet mis te verstane blik op mijn handen gericht. Waarna ik de gouden ring op mijn vinger heen en weer draaide, haar zo trouwhartig mogelijk aankijkend. Ze was geloof ik tevreden en glimlachte allervriendelijkst.
Ik wil ook zijn zoals die oude Griek. Ik wil de wereld kunnen zien en voelen zonder het prisma van woorden, ik wil niet steeds met die woorden de scheur moeten dichten die mij van de wereld scheidt, ik wil niet denken, positioneren, analyseren en rationaliseren, ik wil er gewoon zijn. Ik wuif terug naar de oude Griek en loop verder naar mijn huisje. Intussen heb ik een buurvrouw gekregen, een sjamaan uit Oostenrijk. Vanwege het krachtige energieveld wil ze in Agia Kiriaki een cursus sjamanisme opzetten. 's Avonds loopt ze in een lange jurk met een blote rug door het dorp, soms behoorlijk aangeschoten. De dorpelingen zijn niet gecharmeerd. Verder is ze heel aardig. Meteen na haar aankomst heeft ze ook rond mijn huisje een magische kring van zout gestrooid om de boze geesten buiten te houden en na mij aandachtig bekeken te hebben verklaarde ze resoluut dat ik sterke, vitale voorouders heb en niets hoef te vrezen. Ik kan dit zeker goed gebruiken nu.
Ik heb niets met eigendom, althans dat dacht ik.Eigendom is last en verantwoordelijkheid, je moet het onderhouden, je overleveren aan grillige werklui, een oogje in het zeil regelen als je het eigendom alleen achterlaat. Het eigendom leidt zijn eigen leven en heeft de neiging om je onaangenaam te verrassen met lekkages, schimmel, gebroken leidingen en andere niet te voorziene ellende. Het eigendom kan bovendien zomaar verzwolgen worden door een revolutie - Nabokov wilde na zijn vlucht van de Russische revolutie toen zijn familie al haar bezittingen was kwijtgeraakt alleen nog maar in geleende huizen en hotels wonen - door een modderstroom, aardbeving of het allesverzengende vuur.
Waarom hebben wij dan in godsnaam eigendom aangeschaft op een seismologisch gevoelig eiland dat ook nog eens regelmatig wordt geteisterd door bosbranden, met die schitterende en o zo licht ontvlambare pefki als perfect brandhout? Gekkenwerk, zeker gezien onze niet zo lichte afkeer van verbouwingen en allerhande klussen, en de moeizame communicatie met de Griekse werklui, die meestal geen Engels spreken. We hadden het allemaal eerder kunnen bedenken en we hébben het ook eerder bedacht. Op een ochtend loop ik even de tuin in en daar staat ze opeens, sneeuwwit, fier en sprankelend. De amaryllis die ik hier ooit meer voor de grap heb geplant als een nietig blaadje en die van de ene dag op de andere in al haar praal en pracht uit de grond schoot.Ach Amaryllis, mijn harte gloeyt als vuyr van binne.
Een Estse schilder is binnen de muren aan het witten die door schimmel zijn aangetast. De strijd tegen vochtigheid is een essentieel onderdeel van het leven op het eiland. Je zit hier sowieso midden in de waanzinnige dialectiek der elementen. De zon, het water, de weerbarstige en vruchtbare aarde, de sterren, de onmogelijk stralende maan die je de weg verlicht in een pikdonker dorp maar die je ook 's nachts wakker houdt, en die gekmakende maar ook de hitte verlichtende noordenwind met de liefelijk Turkse naammeltemi,die naast de Kerkis de meester is van het eiland. Heraclitus, in welke afdeling van de onderwereld hij ook mag zitten, kan tevreden in zijn handen wrijven.
Sinds ik in Nederland woon heb ik nooit zoveel Ests gesproken als op Samos. De schilder heeft hier zijn eiland gevonden, althans voorlopig, met eilanden weet je het maar nooit. Er is hier alles, zegt hij, en nee, hij mist de ruisende Estse bossen niet. Ik ben lang niet in mijn geboorteland geweest, maar als de berg niet naar Mozes komt, dan komt Mozes naar de berg. Een Estse schrijver die met zijn gezin op Samos is neergestreken, ook op zoek naar een eiland, is bezig om hier een klein Estland te scheppen. Hij verhuurt huisjes - gedoopt met de namen van Estse schrijvers - aan Estse kunstenaars, organiseert lezingen, verzamelt een bibliotheek en droomt ervan om hier ooit een Estse school op te richten. Ook dat kleine Estland waar ik op een Grieks eiland door puur toeval in terecht ben gekomen behoort tot de mogelijkheden van het eiland.
Het was een koud voorjaar toen ik in Agia Kiriaki zat met de bedoeling om over keizer Tiberius te gaan schrijven. Ik was verkouden en liet de stapel boeken op de tafel voor wat hij was. In mijn oren klonk nog het gehuil van de jakhalzen die 's nachts om het dorp heen ronddolen. Gezeten op een krukje onder de geurende sinaasappelbomen staarde ik naar de Kerkis. Volgens mij dacht ik niet, maar wachtte ik op iets zonder enig idee te hebben waarop.The Dragonfly Will Be the Messiahluidt de titel van een boek van de Japanse ecologische boer en filosoof Masanobu Fukuoka. Maar toen, gezeten onder die sinaasappelbomen, kende ik dat boek nog niet, en zoals gezegd, dacht ik ook niet. Een libelle vloog voorbij, en daarna nog een, dansend in de lucht en dwars door mijn lethargie heen, en opeens zoemde en bromde alles om me heen, libellen, vlinders, vliegjes en mugjes, op elke bloem in de tuin zat een torretje of een bij, de mieren haasten zich in gedisciplineerde rijen naar hun geheime bestemmingen. De ontwaakte wereld ontplofte bijna van energie, levenslust en scheppingsdrang. En ik liep er verrukt rond, als een van de schepsels om me heen, niet meer en niet minder, en voelde me intens gelukkig.
Binnen afzienbare tijd word ik door een man die 's winters Pythagoras bestudeert en 's zomers in huizen doet, verleid om een huisje op het eiland te kopen. Ik zal me graag laten verleiden. Ik kom in een dorp wonen waar een taxichauffeur Patrokles heet, een imker Sokrates en de vrouw van een loodgieter Aphrodite. En ik ga me verbinden met het wispelturige Griekse werkvolk, en met onze godvruchtige buren met op hun terras een wapperende vlag waarop de afbeelding van de Heilige Maagd Panagia en haar zoontje prijkt, en met de dorpelingen die je te eten vragen en zonder verder overleg een flink bord vol vlees voor je neus zetten - je zult hier toch vegetariër zijn of veganist - en met al die katten die ik dagelijks voer en die het eiland zullen overnemen als wij uitgestorven zijn, en met het klokgebeier dat je op onchristelijke tijden plotseling wakker kan schudden.
Ik ga leren om het dak van druivenranken boven ons terrasje bij te knippen, om me met de auto een weg te banen door de toeterende chaos van gemotoriseerd en niet-gemotoriseerd vervoer in de smalle bochtige straatjes met hun zo onvoorspelbaar mogelijke bochten - een hoogst sociaal gebeuren waarbij alle partijen elkaar net genoeg ruimte geven om het verkeer soepel te laten stromen - en terwijl mijn voeten de razendsnelle Griekse pasjes proberen bij te houden ga ik mijn armen leggen op de schouders van de Grieken en heel even intens van ze houden, en ik ga rouwen om gestorven vrienden die onder marmeren platen op een berg begraven liggen met hun gezicht naar Thalassa.
Zo nu en dan word ik wakker en zie ik mijn oude yogamat in de hoek van de kamer staan. Niemand ontkomt aan de grootse eeuwige wet van de oude pantoffels, net als aan de dood. Maar het eiland is al in mij, ik hoef niets te vrezen.
UME / Magnum Photos / ANP | Opeens zoemde en bromde alles, op elke bloem zat een torretje of een bij, de mieren haastten zich in gedisciplineerde rijen naar hun geheime bestemmingen