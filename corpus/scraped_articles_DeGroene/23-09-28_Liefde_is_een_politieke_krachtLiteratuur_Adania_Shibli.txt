'Liefde is een politieke kracht' Literatuur Adania Shibli

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
In haar romanEen klein detailontrukt Adania Shibli een drama uit 1949 aan de vergetelheid: de verkrachting en moord op een Bedoeïnenmeisje door Israëlische soldaten. 'Als je een kind hebt gebaard, besef je de betekenis van elk verspild leven.'
Adania Shibli, auteur van de in februariin het Nederlands verschenen romanEen klein detail,heeft het ontzettend druk. Ze ontving zojuist de Duitse LiBeraturpreis, reist vanuit haar woonplaats Berlijn naar een literatuurfestival op Malta en verdeelt haar tijd verder tussen Palestina en Zürich waar ze alswriter in residenceaan een nieuwe roman werkt. Een interview zit er niet in, maar wel een boeiende mailwisseling waarbij ze mij tijdens haar vlucht naar Malta schrijft terwijl ik achter mijn bureau in Israël zit.
Tijdens wat de Israëliërs de Onafhankelijkheidsoorlog noemen, werden 92.000 Bedoeïenen en minstens 700.000 Palestijnen gedood of verdreven. Binnen deze geschiedenis van de Nakba (Catastrofe) is de groepsverkrachting en moord op een Bedoeïenenmeisje door een peloton Israëlische soldaten, in de zomer van 1949 aan de grens met Egypte in de westelijke Naqab (Negev), slechts een klein detail, jarenlang verborgen gehouden bovendien. Het is de aanleiding voor Shibli's romanEen klein detail.
Deze zogenoemde Nirim-affaire kwam in 2003 aan het licht in een artikel van de Israëlische krantHaaretz. In een rapport aan de legerleiding schreef de pelotonscommandant: 'Ik nam de Arabische vrouw gevangen. De eerste nacht verkrachtten de soldaten haar en de volgende dag vond ik het correct om haar op te ruimen.' De doorHaaretzgeïnterviewde soldaten konden zich de verkrachting noch de moord herinneren. Tot zoverre de realiteit. In de roman koppelt Shibli dit verhaal aan dat van een naamloze ik-verteller, een jonge Palestijnse vrouw uit Ramallah die het artikel leest en beseft dat ze precies 25 jaar na de gebeurtenis geboren is. Als een amateur-detective gaat ze op zoek naar het verhaal van het vermoorde Bedoeïenenmeisje.
In het Israëlisch-Palestijns conflictbotsen verschillende narratieven frontaal op elkaar. In de journalistiek wordt niet het hele verhaal verteld en de politie probeert moorden op te lossen vanuit het perspectief van de dader. Shibli verkent de oorlog, het geweld en de verhalen die de herinneringen vasthouden. Ze is geboren en getogen in het land van haar voorouders, Palestina.
'Ik hoop dat mijn positie als Palestijnse tot een andere vorm van saamhorigheid zal inspireren', zegt Shibli. Ze schrijft in haar moedertaal, het Arabisch. 'Die taal maakt de uiterste vormen van intimiteit en openheid voor mij mogelijk. Ik heb een liefdesverhouding met het Arabisch, dat niet mijn bezit is maar mij alle mogelijkheden biedt. Stilte, onvermogen, onduidelijkheid en het niet-vloeiend zijn kunnen uit de taal zelf voortkomen. Ze kunnen elkaar vormen, informeren in een voortdurende, onvoorziene relatie. De zelfgenoegzaamheid van taal kan pijn veroorzaken en voorkomen. Acceptatie kan wreed zijn en kan je kwetsen, elimineren. Zoals de liefde dat soms kortere of langere momenten in je leven doet.'
Toch creëert Shibli vanuit die moedertaal in de twee delen van haar roman feilloos de verschillende talen, retoriek en narratieven van het conflict. In deel I volgen we gedurende vier dagen de pelotonscommandant. De man is ontdaan van emotioneel denken. Er is geenmonologue intérieur. Zijn handelingen zijn dwangmatig, herhalen zich en zijn pulserend. De taal is er een van macht, van politierapporten, zonder introspectie of onzekerheden, de daad moet door deductie worden opgelost. De pelotonscommandant spreekt goed articulerend over 'het zuiveren' van 'Arabieren' en 'infiltranten' en over het zionistisch ideaal: de droge Negev tot bloei brengen.
Maar er is ook de stilte die, als zij verbroken wordt - het Bedoeïenenmeisje spreekt in een taal die de soldaten niet verstaan - de plot verandert en het meisje tot een vreemde maakt. Hoe anders is deel II waarin de onzekere Palestijnse in een warrige taal, zichzelf onderbrekend, over 'Palestijnen' en 'joodse nederzettingen' spreekt. Ze worstelt met zoveel militaire, geografische, fysieke, psychologische en mentale grenzen. Die begrenzing bereikt een hoogtepunt als ze de bezette Jordaanoever verlaat. Shibli beschrijft in precieze details de spanning bij de Qalandia-checkpost - de kleine straatschoffies die je voor een paar sjekel kauwgum proberen te verkopen, de nerveus toeterende caravaan auto's, de soldaten met geweren die papieren controleren - en de angst van de Palestijnse en vele Palestijnen met haar om opgepakt te worden.
In het land na de grensovergang lijkt alles erop gericht om datgene verborgen te houden waar de Palestijnse naar zoekt. Shibli: 'In feite ervaar ik welsprekendheid als een weerspiegeling van macht, die ik wantrouw. Ik wantrouw mensen die een volledig en compleet verhaal presenteren, omdat het voor waarheidsgetrouw zou kunnen doorgaan. De niet vloeiende spraak, het hakkelen en stotteren, dringt er in ieder geval op aan dat het verhaal zich binnen het domein van de taal afspeelt, en niet daarbuiten.' Daarin spelen zelfs de veelvuldig voorkomende niet-menselijke stemmen - blaffende, jankende, huilende honden - een rol. 'Het gaat mij om wat gehoord kan worden. De vraag hoe deze stemmen bijdragen tot de literaire verkenning en vorm. Het vermogen van de literatuur om zich open te stellen voor het onuitgesprokene, het ongeschrevene, het gemompel en gestotter, het geblaf en gehuil.'
In Een klein detailworden alle personages beperkt door de onmogelijkheden die oorlog, bezetting en immoraliteit met zich meebrengen. De Palestijnse vrouw in deel II beschrijft het prachtig: 'Het is mijn angst die mijn weg verspert, geboren uit mijn angst voor wegversperringen.' Die onmogelijkheden lijken de personages onvermijdelijk naar hun einde te drijven. De pelotonscommandant bezwijkt aan een geïnfecteerde beet of steek. De moord op het meisje na haar verkrachting is evident en de Palestijnse vrouw verdwaalt in een militaire zone.
Volgens Adania Shibli gaat het om het doden zelf. Dat raakt de kern van haar roman: 'Wie heeft het recht om iemands leven te beëindigen? Het wordt soms gerechtvaardigd in rechtssystemen, militaire structuren en zelfs religies. Maar als je een kind hebt gedragen en gebaard - de ochtendmisselijkheid, de groeiende buik, de intensiteit van het bevallen, met daarna jaren van zorg, tranen en geluk voor een ander mens dan jezelf - besef je de betekenis van elk verspild leven. Al die liefde die wordt onderbroken door zo'n "gerechtvaardigde" moord. Dat raakt de grens van mijn begrip. Liefde is een politieke kracht tegen de vernietiging van de mens en het niet-menselijke. Dus sta ik stil bij ieder vernietigd leven dat geen aandacht krijgt, totdat ik gek word.'
InEen klein detailkrabt Shibli aan het vernis van de gepolitoerde geschiedschrijving om vast te stellen dat de stem van het Bedoeïenenmeisje voorgoed verloren ging. Daarin schuilt het universele leed van onderdrukten die in een wereld zonder herinneringen moeten leven, omdat iedere mogelijkheid tot herdenken is gewist. Het enige wat overblijft is een tekst op de muur: 'Niet het kanon, maar de mens zal zegevieren.'
Vanuit journalistiek oogpunt bestaat er in het conflict nog een ander narratief. Dat is het verhaal van de driehonderdduizend Bedoeïenen zelf; de armsten van Israël die onder permanente dreiging van uitzetting en ontruiming leven. Een Bedoeïenenvriend vat hun gevoel over de Nirim-affaire in twee woorden samen: schuld en schaamte. Schuld omdat de Bedoeïenen niet zijn opgetreden tegen de moord. Schaamte omdat hij nog steeds niet vergolden is, maar ach, bloedwraak verjaart niet.
Binnen het Israëlisch-Palestijns conflict zijn honderdduizenden onbekende slachtoffers gevallen, maar literatuur heeft zijn eigen beeldende werkelijkheid. Door één dode te duiden geeft Shibli het leed en de stemmen van zoveel anderen een gezicht.
Hartwig Klappert | Adania Shibli geeft de slachtoffers van het Israëlisch-Palestijns conflict een gezicht