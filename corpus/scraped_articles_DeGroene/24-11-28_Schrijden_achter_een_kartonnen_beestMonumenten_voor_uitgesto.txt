Schrijden achter een kartonnen beest Monumenten voor uitgestorven leven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Dode mensen herdenken we op kerkhoven of met monumenten. Maar hoe rouw je om alle verdwijnende planten, schimmels en dieren? Verdriet om wat we zelf vernielen. 'Als je deze gevoelens wegduwt, geef je het signaal dat het er niet toe doet.'
'Deze rotsen, dit hele eiland,is een kerkhof van verdwenen leven.' Boven op de klif aan de westrand van het Britse schiereiland Portland peutert steenhouwer Sebastian Brooke brokken zandkleurig kalksteen uit de grond. Met zijn pink wijst hij op de spiraalvormige afdrukken en ribbelige inkepingen die de stenen markeren.'Portland screw.Het fossiel van een uitgestorven zeeslak. Ooit was dit de bodem van een tropische zee. Overal zie je tekenen van oeroud leven.'
Op deze plek ontstond eind zeventiende eeuw de toen ketterse hypothese dat dieren en planten kunnen uitsterven. Hoe vielen al die kronkels, groeven, bladachtige afdrukken in de stenen anders te verklaren?
Brooke klopt het stof van zijn eeltige handen en wijst naar de overkant, naar de rotsachtige kust van Zuid-Engeland, Dorset, die als een loodrechte wand uit het water oprijst. 'De Jurassic Coast. 195 miljoen jaar geschiedenis van de aarde, met daarin twee uitstervingsgolven, samengeperst op 145 kilometer.' Portland ligt er middenin, sinds 1830 met het vasteland verbonden door een brug en al miljoenen jaren door Chesil Beach, een geologische navelstreng van okerkleurige rolkeien die vanaf de rotsen waar wij staan glinsteren in de avondzon.
De geologie ligt hier voor het oprapen. Als we onze rug naar de zee draaien, kijken we uit op een ander ravijn, een andere verticale wand, die van een steengroeve die zich onder de kerk, de straat, het kerkhof en het cricketterrein vertakt en waarin twintig meter diep hagelwit kalksteen wordt ontgonnen. Gevormd uit versteend drijfhout uit het Jura-tijdperk wordt dezePortland stonehier al minstens vierhonderd jaar afgegraven om er elders historische gebouwen en monumenten mee te bouwen.
'Zes miljoen ton werd alleen al naar Londen verscheept', weet Brooke. De oorspronkelijke London Brigde. St-Paul's Cathedral. Het British Museum. En na de Eerste Wereldoorlog de Cenotaph, het herdenkingsmonument voor de oorlogsslachtoffers en de grafstenen van gesneuvelde Britse ambtenaren. Allemaal werden ze gebouwd met de lelieblanke kalksteen die leven en landschap in Portland getekend heeft en nog steeds bepaalt. Bijna onophoudelijk klinkt het geronk van graafmachines of denderen tot aan de rand gevulde laadbakken op vrachtwagens over de kustweg, over de brug, naar het moederland. Volgens de twee actieve mijnbouwbedrijven is er nog minstens genoeg voorraad om vijftig jaar even intensief door te gaan.
'Een ruïne van aantrekkingskracht', zo omschrijft Brooke het grensgebied tussen mijn en kuststrook waar we doorheen klauteren en dat volgestouwd ligt met rotsblokken die ongeschikt zijn voor de markt. Te donker, te dooraderd met fossielen, te veel barsten. Het is een stenen afvalberg waar kalkminnende grassen en bloemen opschieten die vlinders, sprinkhanen, slakken en vogels lokken die elders steeds zeldzamer worden. Brooke bukt, raapt weer wat stenen op en laat ze als de kralen van een bidsnoer tussen zijn gekloofde vingers glijden. 'Creatief en destructief', zegt hij.
Brooke wil de afgekeurde stenen hergebruiken om een nieuw soort gedenkteken te bouwen: het Memo, Mass Extinction Monitoring Observatory, een observatorium voor de zesde uitstervingsgolf. Zoals vuurtorens de weg langs woelige kusten wijzen, zo hoopt Sebastian Brooke dat het monument voor uitgestorven dieren zowel een noodsignaal kan zijn voor wat er rondom ons gaande is, als een kompas voor een andere verhouding tussen vooral de westerse mens en de rest van het leven op deze planeet.
'Het sneed me de adem af', herinnert Brooke zich de eerste keer dat hij over de zesde uitstervingsgolf las. Het was in 2006 en hij had de opdracht gekregen een triptiek uit een massieve steen te houwen die de pracht en kracht van de Braziliaanse natuur verbeeldde. Tijdens zijn onderzoek dook hij diep in de natuurlijke geschiedenis van de aarde en stuitte hij op de Spix' ara, een azuurblauwe papegaai uit het regenwoud die sinds 1980 niet meer is gezien. 'Ik voelde een immense schok waarvan ik nooit meer bekomen ben, hoe wij met onze activiteiten, en dan heb ik het vooral over de expansiedrang van het mondiale Noorden, planten, dieren, schimmels verdringen tot ze voorgoed verdwijnen. We noemen het uitsterven. Ik vrees dat het uitroeien is. Maar ik weet niet wat me het meeste trof. Dat dit gebeurde, dat we dit lieten gebeuren, of dat we het collectief leken te negeren.'
Op YouTube is hij nog te horen.De serene, volle klank van deExtinction Gongdie het kunstenaarsduo Crystelle Vu en Julian Oliver in 2017 ontwierp en die ze zo programmeerden dat hij om de negentiende minuut slaat, 74 keer per dag, 27.000 maal per jaar. Het is het tempo waarin we volgens een berekening van de Amerikaanse bioloog E.O. Wilson soorten van de aarde vagen.
Ondertussen stellen andere onderzoekers de snelheid naar boven of naar onder bij. Het Millennium Ecosystem Assessment heeft het over 24 uitstervingen per dag; de UN Convention on Biological Diversity over 150. Allemaal liggen ze ver boven het gemiddelde van de een tot vijfper jaardie overeenstemmen met een normale achtergrondextinctie. Bovendien zijn de schattingen gebaseerd op onze huidige kennis van het leven op deze planeet. We weten dat zo'n twee miljoen soorten beschreven zijn, dat er - schimmels en bacteriën buiten beschouwing gelaten - nog meer dan zes miljoen te ontdekken zijn, waardoor het bijna zeker is dat soorten verdwijnen nog voor ze door de mens gekend zijn.
'Slow violence'noemt auteur en literatuurprofessor Rob Nixon dit grootschalige en schijnbaar onverschillige vernietigen van niet-menselijk leven. Het is geweld waarvan de destructieve kracht over de tijd gespreid is en dat zich buiten ons directe gezichtsveld afspeelt, waardoor het amper geregistreerd wordt.
'Wat betekent het in deze tijd waarin het verlies ongelooflijk is, dat er zo weinig publiek en wellicht ook private rouw zichtbaar is over extincties? Waarom verlaten de laatste expressies van zoveel soorten de wereld zonder dat iemand het opmerkt of erover rouwt?' vraagt Thom van
Dooren, ecoloog, filosoof en professor in deenvironmental humanitieszich af in het boekFlight Ways. Het verdwijnen van een soort betekent niet alleen het einde van een dier of plant, benadrukt hij. Met elke vogelsoort, slakkensoort, boomsoort die verdwijnt, verdwijnen unieke manieren van zijn, die onlosmakelijk verbonden zijn met ons mens-zijn. 'Omdat we geleerd hebben dat we een uitzonderlijke soort zijn, hebben we ook aangeleerd ons niet te laten raken door niet-menselijk leven. De opdracht die voor ons ligt, is om ons te doordringen van al dit verlies.'
Rouw, meent Van Dooren, is een geschikte manier om tot dat diepere begrip te komen, om op ieder 'betekenisvol niveau de veelzijdige verbindingen en afhankelijkheden tussen ons en de verdwijnende anderen' te vatten. 'Wie of waarvoor we rouwen, toont wie of wat we naar waarde schatten en van belang achten.' Maar hoe rouw je voor een plant, een schimmel of een dier?
Toen eind 2023 in de Verenigde Staten21 soorten, waaronder acht Hawaïaanse vogels, een vleerhond en acht zoetwatermosselsoorten, uitgestorven werden verklaard, organiseerde conservatiebiologe Tierra Curry een geïmproviseerde rouwplechtigheid voor haar collega's van het Center for Biological Biodiversity. 'Ik was zo triest toen ik het hoorde. Ik bedacht hoe ik afscheid zou nemen van een vriend en dat is wat ik deze vogels, mossels en vissen wilde schenken', vertelde Curry inThe Guardian.
Ze kerfde de beeltenis van de uitgestorven dieren in kaarsen en elk van de onderzoekers schreef een rouwrede voor een van hen. Toen ze de kaarsen aanstaken, dachten Curry en haar collega's ook aan alle soorten die nog niet verloren zijn en waarvoor wij allemaal het verschil kunnen maken. Om te beseffen wat we moeten redden, moet je ook de pijn van het mogelijke verlies durven ervaren.
De Canadese klimaatonderzoekster Ashlee Cunsolo noemt deze pijn 'ecologische rouw' of 'ecoverdriet'. In haar gesprekken met inheemse bewoners van de Arctische gebieden in Canada schemerde vaak een dubbel verdriet door, verdriet voor wat men verloor door het snel veranderende klimaat, maar ook verdriet voor wat men nog allemaal vreesde te verliezen. Ecologische rouw is allerminst een teken van zwakheid of van een gebrek aan moderniteit, het is volgens Cunsolo de prijs die we betalen voor de liefde voor de wereld om ons heen. Het vergt moed om naar de afbrokkeling ervan te kijken, om te zien hoe landschappen worden uitgekleed, afgegraven, geasfalteerd.
Solastalgiais het woord dat de Australische filosoof Glenn Albrecht in 2005 voor dat laatste gevoel bedacht. Hij omschreef het als 'heimwee die men proeft als men thuis is', en die veroorzaakt wordt door het omringende landschap dat door ontginning, mijnbouw, wegenaanleg, ontbossing onherkenbaar is veranderd. Volgens Albrecht is het essentieel om wat we voelen bij de ecologische destructie om ons heen zo exact mogelijk te benoemen, omdat woorden bestaansrecht geven aan emoties die al te makkelijk worden weggezet als irrelevant, belachelijk of nodeloos nostalgisch. Daarom zijn publieke uitingen van ecologische rouw zo essentieel. Ze geven tijd en plaats aan miskend en ontkend verdriet.
'Meestal weten we hoe te rouwen als een geliefde sterft. We hebben sociaal aanvaardbare manieren om dat verdriet te tonen. Voor ecologische rouw hebben we die voorlopig nog niet', zegt Stef Craps. Als hoogleraar Engelse letterkunde aan de Universiteit Gent heeft hij het in zijn onderzoek en lessen al enkele jaren over ecologische rouw en klimaatverdriet. In 2010 las hij inThe New York Timeseen interview met Albrecht over solastalgie. 'Dat raakte een snaar', zegt hij. Craps heeft er zijn missie van gemaakt om ecoverdriet - zelf heeft hij het vaker over klimaatpijn of klimaattrauma - bespreekbaar en zichtbaar te maken.
'De emotionele kosten van wat we meemaken zijn groot. Ook omdat we, zeker in het Westen, tegelijkertijd worstelen met schuldgevoelens. We rouwen om wat we zelf vernielen, of waarin we willens nillens een rol spelen. Ik wil hier openheid over creëren omdat emoties sociaal relevant zijn. Als je deze gevoelens wegduwt, als je het er nooit over hebt, dan geef je het signaal dat wat jou zo raakt er niet toe doet.'
Het tegenovergestelde is waar, volgens Craps. 'Verdriet, boosheid en rouw zijn de meest normale, rationele reacties op de totaal geschifte, onaanvaardbare situatie waarin we ons bevinden.' En toch blijft dit 'normale, rationele verdriet' onderbelicht en wordt het vaak weggezet als 'een dingetje van sentimentele boomknuffelaars en hypersensitievelingen'. Monumenten, gedenkplekken, publieke rituelen scheppen niet alleen concrete ruimte voor ecologische rouw en verdriet, ze legitimeren die ook, zegt Craps. 'Met beelden, herdenkingstekens of herinneringsdagen tonen we als samenleving dat deze uiteenrafelende biodiversiteit ons raakt en dat we dit niet zomaar willen laten gebeuren. Ze geven mensen de toestemming erbij stil te staan en het belang van het gemis te erkennen.'
De Franse kunstenares Clara Thominezag het helemaal voor zich toen ze de vraag kreeg een kunstwerk te ontwerpen voor het Georges Henripark in Woluwe bij Brussel. Tot de jaren zeventig was het park een begraafplaats geweest, de grafzerken plaveien nu de centrale wandelweg en Thomine meende dat op de plek waar de herinnering aan dode mensen bewaard werd ook een herdenkingszuil voor uitgeroeide dieren thuishoorde.
Ze was al begonnen een lijst aan te leggen, had wat schetsen klaar, toen ze in de regen over de tegels van grafstenen liep en zich herinnerde wat een glacioloog ooit tegen haar had gezegd: 'Het is mogelijk dat er een druppel op je gezicht valt die afkomstig is van een gletsjer die op het punt staat weg te smelten.'
En zo ontstond het idee om de namen van gletjsers met hun mogelijke sterfjaren te graveren in sommige van de zerken onder de voeten van de bezoekers. 'Er bestaat niet zoiets als een officiële overlijdensdatum van een gletsjer', lieten onderzoekers haar weten. Maar Thomine streefde geen wetenschappelijke correctheid na. Ze wilde de mensen die in het park picknickten, speelden, zorgeloos op het gras lagen, prikkelen met al die vreemde gletsjernamen. 'Als een kind aan zijn ouders vraagt wat de Glacier de Rims, de Glacier OK, de Glacier Josef is en waarom die hier onder een grafsteen liggen, moeten die ouders wel over de klimaatchaos praten.'
Pleure(nt) les Glaciers,zoals het geheel van 22 gezandstraalde grafstenen heet, is ook een plek waar al wie zich geraakt voelt door het grote verlies aan biodiversiteit kan stilstaan bij dat verdriet. Net zoals deLife Cairn,een piramide van gestapelde stenen op de heuvelrug van Mount Caburn in het Engelse Lewes; het eroderende zandmonumentSave Our Soulsdat de Belgische auteur Maarten Inghels langs de oevers van de Maas bouwde; ofWhat Is Missing?,een website waar de Amerikaanse ontwerpster en beeldhouwster Maya Lin sinds 2012 alle verloren landschappen, planten, dieren over de hele wereld probeert te verzamelen met de hulp van iedereen die wil bijdragen. 'Een digitaal eerbetoon aan het leven op deze wereld', noemt Lin het. Dat het digitaal is, maakt het zowel omvangrijk als onzichtbaar.
Steenhouwer Sebastian Brooke ziet een spiraalvormig gebouw voor zich, gebaseerd op de wentelende fossielen van de zeeslakken waarmee Portland bezaaid is. In de muren wil hij de beeltenissen kerven van elk van de 909 soorten die volgens de rode lijst van de International Union for Conservation of Nature sinds de dood van de laatste dodo eind zeventiende eeuw uitgestorven zijn. 'Ik wil deze lijst met Latijnse namen tot leven wekken, elk van de planten en dieren een gezicht geven en op die manier onsterfelijk maken', vertelt Brooke. 'Steen is het materiaal van herinneringen. Wat we belangrijk en waardevol vinden als mensheid, hebben we altijd in steen bewaard. Deze dieren zijn als getuigen. We mogen nooit vergeten dat ze geleefd hebben en dat menselijke activiteiten hen voorgoed van deze planeet hebben verdrongen.'
Of ik iets wil noterenin het rouwregister voor het duingentiaanblauwtje? Ik krijg de vraag terwijl ik in de rij sta om mijn toegangskaartje voor de voorstellingHerinner onsvan Gouden Haas te laten scannen. Omdat ik niet onmiddellijk gepaste afscheidswensen kan bedenken, schud ik mijn hoofd. Even later lopen we in een rouwstoet achter een kleine doodskist aan, met vooraan een vrouw die de foto van een grijzig-blauw vlindertje draagt.
De acteurs van Gouden Haas willen samen met het publiek onderzoeken of je verdriet kunt voelen voor planten en dieren die je niet hebt gekend. Er wordt gedanst als de uitgestorven dunbekwulp, de mieren die de rupsen van het duingentiaanblauwtje voedden treuren over hun lege-nestsyndroom, pissebedden lachen om alles wat menselijk is.
'Ik ben wel klaar voor een begrafenis', had de vrouw naast mij in de wachtrij gezegd. Ook zij wist niets te verzinnen voor het duingentiaanblauwtje. 'Te veel aan mijn hoofd', zei ze. Ellen heette ze, van wijkagent had ze zich omgeschoold tot buurtwerker. Amsterdam-Noord was haar gebied, maar waar wij nu samenkwamen, een strook land tegen de Ringweg geplakt, waar men biologische groenten teelt, leek voor haar buurtgenoten die amper tweehonderd meter verderop woonden een andere, onoverbrugbare wereld. Die ochtend hadden ze in het park het dode lichaam van een man gevonden. Hij lag er al een week. Niet dat hij niet gemist werd, maar niemand wist waar hij was.
Daar moest ik aan denken toen we achter de doodskist van een vlinder liepen. Wat als rouwen voor dieren misschien wel goed bedoeld is maar toch vooral een elitaire bezigheid blijft? 'Zouden de mensen uit de wijk dit begrijpen?' vroeg ik Ellen terwijl we aan elkaar een handvol zand doorgaven om de snelheid van het uitsterven te ervaren. Ze keek me veelbetekenend aan. 'Ik zou het wel willen', fluisterde ze. 'Maar dit zijn heel veel stappen te ver.'
Een ondraaglijk wit fenomeen, zo omschrijft Sarah Jaquette Ray van Humboldt University in Oregon de meeste rouwrituelen voor uitgestorven dieren. Tranen van een al bevoorrechte middenklasse. Ook de Britse kunstenares Persephone Pearl werd ermee geconfronteerd. Op 30 november 2011 organiseerde ze de eerste Rememberance Day for Lost Species. Het was koud en winderig en in een grappige, groteske optocht droegen ze een kano met daarin een reuzenalk in papier-maché naar zijn laatste rustplaats op zee.
De jaren daarop organiseerde Pearl met haar groep Feral Theatre begrafenissen voor de Tasmaanse tijger, voor de hele groep bestuivers. Het waren telkens aangrijpende momenten, waarop mensen vertelden over het roodborstje dat na de zomer niet meer terugkeerde in de tuin, een gekapt wilgenbosje of de vlinders die ieder jaar met minder zijn. Maar na zes jaar en evenveel herdachte dieren, daagde het Pearl dat er iets wezenlijks ontbrak. 'Ik keek om me heen en schrok van alle witte gezichten. We leken zo'n elitair clubje.' Ze wilde heel graag iedereen bereiken, maar in de praktijk draaide het erop uit dat schrijden achter een kartonnen beest voor veel mensen al te bevreemdend was.
'Het was confronterend. We slaagden er niet in de mensen die het meest te lijden hebben onder deze crisis te betrekken. Bovendien viel ons op hoe nietszeggend en apolitiek het woord "lost" is. We zijn die dieren niet zomaar kwijtgeraakt. Het kapitalistische, kolonialistische systeem heeft ze uitgemoord, moordt ze nog steeds uit, net zoals datzelfde systeem inheemse bewoners of kwetsbare mensen overal ter wereld onderdrukt en wegdrukt. Hoe ga je om met dat besef? Dat het verdriet dat je zelf voelt slechts een fractie is van de overgeërfde pijn die mensen elders meedragen en al jaren, eeuwen moeten doorstaan? Die erkenning is fundamenteel. Dit is politiek en historisch beladen verdriet.'
Terwijl we van de klif wandelen,tussen de massieve blokken slalommen, soms stilstaan bij een fossiel, vertelt Sebastian Brooke dat hij al lang blij zal zijn als het Memo, het Mass Extinction Monitoring Observatory, ooit gerealiseerd wordt. Bijna twintig jaar leeft hij met dit idee, er waren periodes dat hij zijn eigen werk verwaarloosde om achter geldschieters aan te gaan, ondertussen is er een samenwerking met Albion Stone, een van de twee mijnbedrijven op het eiland, en met het Eden Project in Cornwall.
Ook op Portland, legt Brooke uit, was de lijn tusen uitbuiting en uitbating lange tijd filterdun. 'Het is een achtergesteld gebied. Met veel werkloosheid, weinig toekomst.' Het is een van de redenen waarom de meeste van de twaalfhonderd bewoners blij zijn met het aangekondigde monument. Er speelt een gevoel van trots, van verdiend herstel ook. Eindelijk wordt er hier iets opgebouwd in plaats van enkel opgedolven en weggevoerd.
'Zie je die roestige pijpen uit de rotsen priemen? Het zijn schoorstenen waarlangs methaan ontsnapt. Dat is de kern van Portland: nadat de gewenste stenen waren afgeschraapt, heeft men de open mijnen opgevuld met het huishoudelijke afval van het moederland. In ruil voor stenen die elders duur verkocht werden, kreeg men hier letterlijk vuilnis. Nu wil men zelfs een verbrandingsoven bouwen langs de kust.'
Wat enkel een monument voor verlies moest worden, is op papier uitgegroeid tot een belevingscentrum voor de biodiversiteit dat zich in de verlaten mijngangen, 'een soort ondergrondse kathedralen', moet uitstrekken. 'Het mag niet enkel een verhaal van verdriet worden', legt Brooke uit. 'We moeten het ook hebben over al het wonderlijke dat ons omringt.'
Tijdens een publiek debat enkele jaren geleden kreeg Brooke het verwijt dat hij al een begrafenis wilde organiseren terwijl er nog zoveel te redden, beschermen, herstellen viel. 'Ik ben niet klaar voor een monument', zei de spreker met wie hij het podium deelde. Hij smeerde Brooke defaitisme aan.
Dat verwijt hakte erin, maar zette Sebastian Brooke ook aan het denken, en hij vijlde zijn project scherper. 'Door te tonen wat we verloren zijn, wil ik een diepere liefde voor de wereld om ons heen voeden en ervoor zorgen dat we alles doen om het volgende uitsterven te voorkomen in plaats van het als iets onherroepelijks te beschouwen. Rouwen is niet opgeven. Het is het omgekeerde van defaitisme.'