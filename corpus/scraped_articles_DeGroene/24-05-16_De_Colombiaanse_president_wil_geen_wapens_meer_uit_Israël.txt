De Colombiaanse president wil geen wapens meer uit Israël

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
Cali -'Dit is geen oorlog maar genocide', staat er op een muurschildering in Cali, Colombia. In 'de salsahoofdstad van de wereld' zijn overal verwijzingen naar Gaza te vinden. Op de kleurrijke muren staan teksten als'Libra Palestina',een metershoge afbeelding van een Palestijnse vader die zijn dode kind vasthoudt, en kreten rond de grote vraag of dit nu een oorlog is of een genocide - al lijken weinig Colombianen te twijfelen over dat antwoord.
De afgelopen decennia is Zuid-Amerika bevolkt geraakt met een groeiende groep Levantijnen, met name Libanezen en Palestijnen. Dit leidt tot verwantschap met wie hier opvallend genoeg de 'Turcos' worden genoemd. Maar er is ook sprake van herkenning, zo legt Julio Huovos (32) uit. De gids komt veel in gebieden waar inheemse groepen hun tradities en levensstijl wisten te behouden. 'Vernietig de steden en infrastructuur, ban de taal en tradities uit, drijf de mensen op en honger ze uit en pak ten slotte hun land af. Negentig procent van de oorspronkelijke bewoners uit Noord- en Zuid-Amerika is vermoord. De grootste genocide in de geschiedenis. De Israëliërs gedragen zich als de conquistadores van toen.'
Colombia is een van de 52 landen die zich aansloten bij een tweede rechtszaak bij het Internationaal Hooggerechtshof. Namelijk voor een onmiddellijk einde aan de illegale bezetting van Palestijns gebied, zonder voorwaarden. Het actief optreden tegen Israël is niet zonder gevolgen. Colombia is een land dat een continue strijd levert tegen paramilitaire milities, guerrillagroepen en drugskartels. In de bestrijding daarvan is het leger afhankelijk van al aangeschafte Israëlische defensiesystemen. Israël is een van de grootste wapenleveranciers ter wereld.'Battle tested', zo luidt het trotse predicaat, wat zoveel wil zeggen als 'uitgeprobeerd op Palestijnen'. Wie tegen Netanyahu in verweer komt zal dat voelen.
Na meerdere kritische tweets van de Colombiaanse president aan het adres van Netanyahu schortte Israël enkele maanden geleden alle leveranties van'security exports'op. Hieronder vallen onderdelen voor het onderhoud van militaire helikopters. Daarvan zou nu meer dan tachtig procent aan de grond staan. Een ramp voor de patrouilles in de uitgestrekte onherbergzame gebieden.
Rechtse partijen zetten de regering van de socialistische president Gustavo Petro steeds verder onder druk om zijn uitgesproken opstelling tegen Israël te staken. De president houdt echter voet bij stuk. Na het bloedbad op 29 februari waarbij meer dan honderd Palestijnen door Israëlisch vuur omkwamen was voor president Petro de maat vol. 'De wereld moet Netanyahu blokkeren. Colombia schort alle aankopen van wapens uit Israël op', schreef Petro op X.