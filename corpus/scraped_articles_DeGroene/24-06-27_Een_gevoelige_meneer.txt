Een gevoelige meneer

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juni 2024
In zijn nieuwe romangrijpt Koos van Zomeren terug op zijn vorige:Omstandigheden(2020). Dezelfde personages, zij het dat sommige alleen in terugblikken voorbijkomen, ze zijn ondertussen overleden. Weer de morsige, klagerige, alles vrezende ik-verteller, gewezen boekverkoper Ronald Walraven. Hij heeft een nieuwe hond, Loetje, dat wel, zijn vrouw Anna is er weer bij, en de kinderen: Debbie en Leo. Plus de kleinkinderen. Mooi is dat Debbie in het vorige boek is overleden, maar nu gewoon blijkt te leven. Dat vorige boek was dus maar fictie. Ook met zoon Leo heeft de verteller goed contact, in het vorige boek was dat wel anders. Daarin wilde Leo geen contact met zijn vader en was hij kunstenaar, nu is hij aannemer en handelaar in tweedehands Rolex-horloges.
De Ronald Walraven van dit nieuwe boek loopt zich behoorlijk druk te maken over zijn vorige boek. Kun je het wel maken als schrijver om een van je kinderen te laten overlijden aan een rare bloedziekte? En de ander als vaderhater neer te zetten? Wat vinden ze ervan als ze het lezen? Het valt in deze nieuwe roman wel mee. Over deze setting vermaakte ik me uitstekend. Het vorige boek van Walraven was dus niet echt gebeurd. Maar dit wel? Nu is het echt? Van Zomeren maakte er iets bijzonder geestigs van, hij laat Walraven zelfs slapeloze nachten en een schuldgevoel over zijn vorige boek hebben. Het zou me niet verbazen als de kinderen van Walraven in de volgende roman voormalig beroepstennisster en horeca-uitbater zijn. Waarheid en geloofwaardigheid, Van Zomeren speelt er een fijn spel mee. Aardig is ook dat Walraven ook in deze roman tekeergaat tegen romankunst en schrijvers ervan (het is allemaal aanstellerij, geschreven door aanstellers). Maar dus zelf wel een roman schrijft. Van Zomeren probeert ons nu eenmaal graag op de kast te krijgen.
Toch is dit niet de hoofdzaak van deze roman. Het gaat vooral om de visie op de wereld die Walraven ons voorzet. Somberheid, doodsangst, mensenvrees, ziekte, politieke wanhoop, maar ook natuurliefde, oeverloze wandelingen, bespiegelingen over kleine en grote ongemakken. Wie het werk van Van Zomeren volgt (zie het fraaie verzamelboekHeel de natuur,2017), herkent veel van zijn hang-ups. Grote nieuwsgierigheid, natuurliefde tot in het extreme, kleine waarnemingen over dagelijkse beslommeringen en ergernissen over van alles en nog wat. Zo ergert hij zich bijvoorbeeld aan krantenberichten waarin men het heeft over doodgaan aan de gevolgen van kanker. 'Je zou toch denken dat doodgaan het allesoverheersende gevolg van kanker is, maar nee, het is het gevolg van de gevolgen van kanker. Ik zeg opnieuw: tel uit je winst.'
Tussen de klaagpartijen over toenemend lichamelijk ongemak, plus loerende doodsangst, ook uitvoerige beschrijvingen van familiebijeenkomsten waar deze somberaar toch maar mooi door zijn kleinkinderen op handen wordt gedragen. Je zou Walraven een piskijker kunnen noemen en een dwarskop, hij houdt ervan als anderen dat doen, maar in de grond is hij een gevoelige meneer die het moderne leven probeert te mijden en zich alleen in de familiekring nog min of meer weet te handhaven. Fraai in dit verband zijn de dialogen met zijn vrouw Anna, die in veel opzichten doen denken aan de dialogen tussen Maarten Koning en Nicolien inHet Bureauvan J.J. Voskuil.
Het geklaag over 'de' politiek en 'de' maatschappij interesseerde me minder, dan laat Van Zomeren het gefluister tussen de regels en de woorden weg en geeft hij zijn romangevoel niet genoeg ruimte. Ik gaf Walraven dan te vaak gelijk, maar dat is niet de bedoeling van de romankunst. Ongelijk hebben en het niet krijgen, daar gaat het om. In die fragmenten komt te weinig scheefpraat voor en daar moeten romans het in hoofdzaak van hebben, romans willen liever geen column zijn.
Dit is een herinneringsboek. In het eerste deel schrijft Walraven brieven aan zijn al eerder overleden broer Kees. 'Hoi Kees. Ik liep vanmorgen met Loetje in een drijfnat herfstbos, gisteren heeft het overvloedig geregend en ik vroeg me af wat ik zou zeggen als ik je tegenkwam, daar en op dat moment. Hoi Kees.' Van Zomerens schrijfkunst in optima forma. Wat te zeggen tegen de doden? Het antwoord: een groet. Geen literaire franje, geen opgewonden beschrijvingskunst of nieuwlichterij, concreet schrijven lijkt het, is het, maar de precisie en ritmiek zijn overtuigend en de opgeroepen vraag is meeslepend. Dit is belangrijke romankunst, met tussen de regels vaak Van Zomerens opklinkende waarheid. Bij hem is dat melancholie, niets willen benoemen of vastleggen, angst voor verloochening van alles - daarop rust zijn hele oeuvre. Ontsnappingsproza. Stil schreeuwen, dat ook.
In het tweede deel komt de kwestie over Debbie's vermeende dood meer op de voorgrond. Maar melancholie blijft op de loer. Met altijd daarbij, vaak tegelijkertijd, een vorm van opgewekte en ironische zelfreflectie om te voorkomen dat de verteller zich te veel laat wegdrijven in zelfmedelijden en ironische overlevingsstrategieÃ«n. 'Vanmorgen met Loetje. Ik liep weer eens tijdloos te wezen - iets wat ik trouwens iedereen kan aanbevelen; het is een aangename gemoedstoestand, en je hoeft je er niet eens van bewust te zijn, je hoeft hem alleen maar te ondergaan.'
Wat te zeggen tegen de doden? 'Hoi Kees'
Werry Crone / ANP | Waarheid en geloofwaardigheid, Koos van Zomeren speelt er een fijn spel mee  KOOS VAN ZOMEREN Gevolgen De Arbeiderspers, 254 blz.