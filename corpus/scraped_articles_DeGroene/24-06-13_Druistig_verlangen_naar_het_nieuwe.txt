Druistig verlangen naar het nieuwe

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
InDe stadportretteert Marcel van Engelen de wederopstanding van een morsig en verkrot Amsterdam. Hij hangt zijn verhaal op aan enkele hoofdpersonen: een kraker, een café-eigenaar, een wethouder, een activist.
De geschiedenis dieMarcel van Engelen beschrijft, is vers. Ze beslaat grofweg het leven van iedereen die bijvoorbeeld nog een actieve herinnering heeft aan de rellen in maart en april 1980 in Amsterdam. Toch lijkt het allemaal eeuwen geleden, die pantserwagens, de Vondelstraat, Hans Wiegel bijTROS Aktua,de brandende tram, de volkse potigheid van Jan Schaefer die verkondigt 'dat je in gelul niet kan wonen'. Schaefer is alweer zo'n dertig jaar dood. Kraken is inmiddels bij wet verboden. De stad bloeit en lijdt onder haar briljante succes. Woningen zijn onbetaalbaar.
De geschiedenis die aan die bloei voorafging, was taai en morsig: wie foto's ziet van de hoofdstad uit de jaren zeventig en tachtig schrikt. Amsterdam is dan een verarmde, haveloze, verkrotte stad. In de inleiding van het boek roept Van Engelen punt voor punt de misère van de vroege jaren tachtig op, en dat liegt er niet om: 'Het is lastig om een naoorlogs dieptepunt aan te wijzen', zegt hij. Bewoners waren massaal vertrokken. Bedrijven verhuisden of gingen dicht, de scheepsbouw ging failliet. De Utrechtsestraat was een tippelzone, de Zeedijk was in handen van drugscriminaliteit. Volkswijken als de Jordaan, de Staatsliedenbuurt en de Pijp waren verkrot, hele straten stonden met dichtgespijkerde ramen te wachten op sloop. De Czaar Peterbuurt verkeerde in 1983 in zo'n erbarmelijke staat dat de filmCiske de Rater zonder veel aanpassingen aan het straatbeeld kon worden opgenomen - alsof het nog de armoedige jaren dertig waren.
De stadportretteert vervolgens de geleidelijke wederopstanding met een voorspel in de late jaren zestig, toen de zeventiende-eeuwse wijk Kattenburg in zijn geheel werd afgebroken en vervangen door nieuwbouw rond een nieuw stratenplan. De bewoners in de krottenwijk waren er blij mee: eindelijk een douche, eindelijk aparte slaapkamers, maar de radicale modernisering riep een tegenreactie op.
Nauwer bezien isDe stadeen verslag van de poging van opeenvolgende gemeentebesturen om greep te houden op de fysieke ontwikkeling van de stad, in het bijzonder op de woningbouw, om zo aan'social engineering'te kunnen doen. De middelen daartoe waren sinds de jaren twintig al ferm in handen van het stadhuis, toen belangrijke sdap-wethouders als De Miranda, Wibaut en Polak met de bouw van scholen, badhuizen en markthallen de armere bevolking vooruithielpen, en bovenal door actieve controle over de woningvoorraad. De stad bouwde zelf, en waar particuliere ontwikkelaars bouwden hadden de wethouders door middel van het erfpachtstelsel greep op de uitvoering, de indeling van de buurt, de grootte van de woningen, hoogte van de huren, enzovoort. Daarmee bepaalden zij tevens de manier waarop de Amsterdammers, in hun visie, het best konden samenleven. Na de oorlog waren die middelen nog altijd aanwezig, maar de visie was veranderd. Nu heerste er een afkeer van de kleinschaligheid in de oude historische buurten en een druistig verlangen naar 'het nieuwe'. Plannen voorzagen in het 'opruimen' van complete wijken, het dempen van grachten, de aanleg van vierbaanswegen dwars door de Jordaan en de Nieuwmarktbuurt, alles ten behoeve van een vooruitstrevende 'moderne' opvatting over economie, vervoer, werk en wonen. De auto stond centraal; de autoritaire dienst Stadsontwikkeling ontwikkelde zich tot een staat in de stad. Kattenburg verdween, Wittenburg volgde; de Dapperbuurt, de Pijp en de Jordaan zouden daarna aan de beurt komen.
Marcel van Engelen werkte zeven jaar voorHet Parool. Hij kent de materie en de problematiek van nabij en kiest geschikte hoofdpersonen 'uit de buurt' om zijn verhaal aan op te hangen. Daarbij duikt hij soms ver in de geschiedenis van deze mensen, een tweede-generatie Turkse bewoner van Bos en Lommer, voormalige bewoners van Kattenburg, activisten uit de Dapperbuurt, oprichters van Carels Café, de kraker Theo van der Giessen. Een aantal van de hoofdrolspelers uit het stadsbestuur was nog beschikbaar; de in 2018 overleden wethouder Michael van der Vlis kon Van Engelen voor zijn dood nog uitgebreid interviewen.
De betrokkenheid op 'straatniveau' maakt het boek rijk aan invoeling en kleur, Van Engelen is zeker kritisch, en hij probeert manmoedig vanaf de straat het hele panorama van demografie en economie in ogenschouw te nemen, maar zijn sympathie ligt onmiskenbaar bij 'de gewone Amsterdammer', en dat is duidelijk niet de 'yup' - die vreemde invasieve diersoort, die kennelijk puur materialistisch en hedonistisch is ingesteld - en ook niet de projectontwikkelaar, exponent van de onzichtbare macht van het kapitaal. Die komen in het boek niet veel aan het woord.
De stadis daardoor in de eerste plaats een geschiedenis van PvdA-bestuurders. De belangrijkste daarvan zijn Jan Schaefer en Michael van der Vlis, de eerste 'de Baas', de tweede 'het Brein'. Van der Vlis, wethouder van 1978 tot 1990, was de man die een einde maakte aan het rücksichtslose slopen en vernieuwen. Hij brak de macht van de afdeling Stadsontwikkeling, decentraliseerde en democratiseerde het ontwikkelingsproces, stuurde altijd eerst 'projectteams' de buurt in om de bewoners bij plannen te betrekken. Van der Vlis was ook de man die de parkeerchaos bestreed met het plaatsen van paaltjes ('Amsterdammertjes'), die separate rijbanen voor auto en tram liet aanleggen en beleid initieerde om van Amsterdam vooral een fietsstad te maken. Hij muntte het concept van 'de compacte stad', dat nog altijd relevant is voor het hedendaagse beleid.
Net als Schaefer kwam hij voort uit het buurtactivisme. Hij woonde aan de rand van de Pijp, reed brommer, rookte pijp, zat urenlang in de kroeg, had het leven in de drukte van de wijk hartstochtelijk lief. Hij was beïnvloed door het legendarischeThe Death and Life of Great American Citiesvan Jane Jacobs (1961), dat propageerde dat juist kleinschaligheid en intimiteit de kwaliteit van het leven in de stad bepaalden. Van Engelen verheelt zijn sympathie voor die opvattingen niet: het hoofdstuk over Van der Vlis is het beste van het boek (en smaakt naar meer:
een biografie door de stadshistoricus Tim Verlaan is gelukkig aanstaande).
Schaefer en Van der Vlis hadden nog een ferme, bijna dictatoriale greep op de stadsontwikkeling, gesteund op een bijna absolute meerderheid van de PvdA in het college, maar daarna verslapt die greep. Van Engelen ziet twee dominante krachten die die macht aanvochten. De eerste is de kraakbeweging, de tweede de opkomst van het grote geld, de investeerders, de banken, de pensioenfondsen.
De kraakbeweging heeft onmiskenbaar een belangrijke rol gespeeld in het bewoonbaar houden van vooral de negentiende-eeuwse stadsdelen. Van Engelen beschrijft uitentreuren hoe de kraak van de Groote Keyser eind 1979 tot hoogspanning leidt. Zijn belangrijkste gespreksgenoot is Theo van der Giessen, aanvoerder van de harde kern die met het barricaderen van de Groote Keyser en vervolgens met de blokkade bij de Vondelstraat het stadsbestuur tot het uiterste provoceerde. Het valt op dat de auteur daar vooral de romantiek van ziet. Zijn gesprekspartner blikt vanaf Curaçao met een lacherige branie terug op het geweld, ach ja, die pantserwagens... Hij maakt zich altijd nog blij over het succes, 'de overheid die tanks op je afstuurt'. Daar was toch meer aan de hand, lijkt mij. Van der Giessen schuwde het geweld niet, terroriseerde bestuurders en politici maar ook 'gewone' krakers, en leek bewust aan te sturen op een zekere staat van anarchie. De beschrijving van de situatie in de Staatsliedenbuurt, waar midden jaren tachtig de wet volledig buitenspel was gezet, de politie zich niet waagde, deurwaarders werden weggelachen, en ook gewone huurwoningen eigengereid werden gekraakt, maakt duidelijk dat de stedelijke overheid en de politie de greep op de beweging kwijt waren. Burgemeester Ed van Thijn werd er voor een tribunaal gedaagd en door de activisten bespuugd en verjaagd. Hier had Van Engelen best wat scherper kunnen kijken en misschien ook eens iemand van de kant van justitie aan het woord moeten laten.
In de jaren negentig kreeg het stadsbestuur met de VVD voor het eerst in het college een betere relatie met grote investeerders en ontwikkelaars, bijvoorbeeld voor de ontwikkeling van de Zuidelijke IJ-oevers. Steeds vaker bleken de wethouders daarna niet opgewassen tegen de macht van hun partners. De Zuidas, bijvoorbeeld, moest een zakencentrum van internationale allure worden, maar ook 'een gezellige buurt', met winkels in 'de plint'. Daar bleken de huurders van de prijzige A-locaties geen trek in te hebben. Geen denken aan dat hun bezoekers eerst langs 'de worteltjes' van een Albert Heijn zouden moeten lopen. Zij konden de gemeente daarin bijna volledig overklassen, en het belang van de 'gewone bewoners' in de wijk werd secundair. 'We hadden hardere eisen moeten stellen', zegt oud-wethouder Duco Stadig in het boek.
Zo raaktDe stadaan een groter terrein dan alleen dat van de gemeente Amsterdam. Van Engelen geeft een navrant beeld van het verlies van macht van allerlei overheden in het geprivatiseerde, geliberaliseerde en 'vermarkte' Nederland en van de krampachtige pogingen van die overheden om de greep op de ontwikkelingen - woningmarkt, gezondheidszorg - enigszins te herstellen.
MARCEL VAN ENGELEN De stad: Het verhaal van Amsterdam van 1980 tot vandaag De Bezige Bij, 448 blz.