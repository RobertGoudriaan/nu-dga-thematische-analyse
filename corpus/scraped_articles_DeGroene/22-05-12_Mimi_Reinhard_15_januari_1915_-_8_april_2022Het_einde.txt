Mimi Reinhard 15 januari 1915 - 8 april 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 mei 2022
De lijst waarmee Oskar Schindler het leven van honderden joden wist te redden, is wereldberoemd. Mimi Reinhard was de typiste van die lijst. Dat ze niet echt kon typen, dat deed er niet toe.
Precies veertig jaar geleden, in 1982, betrad Oskar Schindler het wereldtoneel. Niet in levenden lijve - zelf overleed hij tien jaar daarvoor - maar als hoofdpersoon in de beroemde romanSchindler's Arkvan de Australische auteur Thomas Keneally. Sindsdien, en al helemaal nadat Steven Spielberg het boek in 1993 verfilmde, is de historische 'heldendaad' van Schindler onderwerp van debat.
Waarom liet de Sudeten-Duitse industrieel zijn zeker twaalfhonderd joodse fabrieksarbeiders ontsnappen aan de dood in een concentratiekamp? Was het zelfzucht - een poging om zichzelf vrij te pleiten na de oorlog? Was het een teken van menselijkheid in deze hooggeplaatste SS'er? Of was zijn lidmaatschap van de nazipartij al die tijd een dekmantel om zijn invloed te kunnen uitoefenen op het noodlot van de joden?
Niet voor niets viel men even stil toen zo'n vijftien jaar geleden iemand opstond die dat debat voorgoed zou kunnen beslechten.
'Hij was geen engel. We wisten dat hij een SS'er was, een lid van de hoogste rang zelfs. Maar blijkbaar kon hij niet verdragen wat er met ons zou gebeuren. Ik zag een man die zijn leven riskeerde voor wat hij deed.'
In 2007 is het dringen geblazen in het appartement in Manhattans Upper West Side. De in Oostenrijk geboren Mimi Reinhard, dan 92, ontvangt journalisten in haar gestripte woning, tussen de rollen tapijt en de verhuisdozen. De dag erna zal ze naar Israël vertrekken om zich te herenigen met haar zoon. Maar voor het zo ver is wil de pers haar verhaal optekenen. Een verhaal dat Reinhard 62 jaar lang niet publiekelijk tentoonspreidde, tot een joodse organisatie die hielp met de emigratie haar interviewde over haar oorlogsverleden. Een klein detail uit dat gesprek maakte Reinhard in één klap beroemd. Zij was de typiste van 'de lijst van Schindler', het document waarmee honderden joden aan de dood ontsnapten.
Drie jaar voor de oorlog uitbrak verhuisde Reinhard met haar jonge gezin vanuit Wenen naar Polen. Een misrekening, bleek al snel. Toen de Duitsers het land binnenvielen wist ze haar zoontje naar Hongarije te smokkelen. Met haar echtgenoot belandde ze in het getto in Kraków, waar hij in de winter van 1943 - samen met tweeduizend andere joden - vermoord werd tijdens de definitieve liquidaties in het getto. Zij werd naar het Plaszów-concentratiekamp in de stad gestuurd.
Als'Schreibkraft'belandde ze in een munitiefabriek van de industriële magnaat Oskar Schindler.
Reinhard wás helemaal geen typiste, ze kon met slechts twee vingers tikken. Maar ze sprak vloeiend Duits en leerde stenografie om sneller aantekeningen te maken tijdens haar studie in Wenen. Die combinatie was genoeg om van waarde te zijn voor de Duitsers.
Vanachter haar typemachine was Mimi Reinhard de stille getuige van Schindlers sabotageacties.
Initieel sloot de zakenman zich aan bij de nazipartij om zijn invloed in Kraków te vergroten en gebruikte hij de joden uit het kamp als goedkope arbeidskrachten. Maar toen hij doorkreeg welk lot zijn werknemers tegemoet gingen, keerde hij de Duitsers de rug toe.
Terwijl het einde van de oorlog naderde en de Russen oprukten naar Polen richtte Schindler een nieuwe munitiefabriek op in Sudetenland. Daar zouden volgens hem honderden joden uit het kamp nodig zijn als 'essentiële werknemers'. Met steekpenningen kreeg hij de kampcommandant aan zijn zij. Wie Schindlers actie in twijfel trok, dreigde hij hoogstpersoonlijk aan te geven bij de nazitop vanwege het 'ondermijnen van het oorlogssucces'.
Zo ontstond Schindlers lijst, opgetypt door Mimi Reinhard.
Wat begon met vierhonderd namen voor de reis naar het Westen groeide met de dag verder uit. Familie van de fabrieksarbeiders, vrienden van Schindler, vrouwen, jonge kinderen, rabbijnen en zelfs een meisje met kanker belandden op de lijst.
In Schindlers fabrieken gebeurde nauwelijks nog iets, maar met gemanipuleerde productiecijfers wist Schindler dat te verbloemen.
Met elke toevoeging typte Reinhard de lijst opnieuw, tot een document met meer dan twaalfhonderd namen ontstond. Ze zette ook zichzelf en drie vrienden op de lijst. 'Het was een gok, meegaan met Schindler. Het was geen garantie voor wat dan ook. We geloofden niet dat hij ons echt zou kunnen redden. We namen de gok omdat we hem vertrouwden.' Alle joden op de lijst overleefden de oorlog.
Eén keer zag ze Schindler terug, tijdens een vakantie in Wenen. 'Mimi, Mimi...' Een grote man rende de straat over en vloog haar om de hals. Even verderop, aan de tafel, zat een groep joden die door hem waren gered.
Reinhard hield haar leven lang contact met andere'Schindlerjuden'en overleed op 107-jarige leeftijd in een tehuis ten noorden van Tel Aviv. Volgens haar zoon werd ze in Israël onthaald als een beroemdheid. 'Dat pompte nog vijftien jaar in haar leven.'
De première van Spielbergs film heeft ze niet bezocht. Het verhaal stond nog op haar netvlies, het was te vroeg om dat te herbeleven. Maar Schindler, die overleed in armoede en relatieve anonimiteit, 'had het prachtig gevonden, die aandacht'.
Mimi Reinhard zette ook zichzelf en drie vrienden op de lijst van Schindler
James Estrin / The New York Times / ANP | Mimi Reinhard in New York. december 2007