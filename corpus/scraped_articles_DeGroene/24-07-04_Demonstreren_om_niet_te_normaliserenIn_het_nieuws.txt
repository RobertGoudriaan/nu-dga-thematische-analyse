Demonstreren om niet te normaliseren In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 juli 2024
We moeten een jaar of twintig zijn geweest. Trots hadden we voor het eerst onze stem uitgebracht voor de Tweede Kamerverkiezingen. In de collegebanken leerden we over de wetenschap der politiek en 's avonds discussieerden we, onderuitgezakt in een versleten fauteuil, met het journaal op tv en een biertje in de hand, over de staat van de wereld. Het is toch niet te geloven, 24 zetels voor Wilders, zeiden we hoofdschuddend tegen elkaar, de PVV is de derde partij van Nederland. De derde! We waren geëngageerde maar geen activistische studenten, campusbezettingen of demonstraties waren ons vreemd. Maar stel je voor dat deze man ooit aan de macht komt - we konden het ons eigenlijk nauwelijks voorstellen - dan zouden we de straat op gaan. Er zijn grenzen.
Op de avond van de verkiezingsuitslag van 2023 verschijnen geschokte smileys in onze groepsapp. Weet je nog wat we dertien jaar geleden hebben afgesproken, schrijft mijn studievriend met een knipoog. Ik weet het nog, maar geen van ons tweeën is erbij als de dagen erop protesten worden georganiseerd in Utrecht en Amsterdam. Van een aanzwellend effect is geen sprake, de meeste reacties zijn schamper. Zijn dit niet gewoon slechte verliezers? Het is toch ondemocratisch om te demonstreren tegen een verkiezingsuitslag? Er moet geluisterd worden naar de stem van het volk en die klinkt nu eenmaal behoorlijk rechts.
Hoe rechts dat geluid ook alweer was, werd duidelijk toen de beoogd ministers bekend werden gemaakt. De PVV-kandidaten hielden er - je verwacht het niet - nogal racistische ideeën op na. Vooral de term 'omvolking' zorgde voor opschudding, want dat is een complottheorie uit de koker van de nazi's. Marjolein Faber verduidelijkte dat ze afstand neemt van nazistische complottheorieën, ze maakt zich alleen zorgen over 'de demografische ontwikkelingen in Nederland'. Wat ze eigenlijk zei is 'je hoeft geen nazi te zijn om xenofobische overtuigingen te hebben', maar haar coalitiepartners leken gerustgesteld en dus staat Faber gewoon op het bordes als minister van Asiel en Migratie.
In Duitsland, waar de radar voor rechts-extremisme iets scherper staat afgesteld, zorgde de opmars van de AfD wel voor massaprotest. Niet alleen Antifa maar ook bezorgde centristen gingen de straat op. Niet in Nederland. Hier kreeg ik stickers met 'FCK PVV' erop in mijn handen gedrukt, maar die belandden bij het oud papier. Burgers die zich zorgen maken om het klimaat kunnen zonnepanelen installeren of een snelweg blokkeren. Maar 'wat is eigenlijk de gereedschapskist voor de burger die zich zorgen maakt over de rechtsstaat?' vraagt journalist Leendert van der Valk zich verderop in dit nummer af (zie pagina 28). 'De belangrijkste manier om niet te normaliseren, is te demonstreren', leert hij van Timothy Snyder, de Amerikaanse historicus die na de overwinning van Donald Trump het boekOver tirannieschreef. Denk niet dat de instituties je zullen redden, zegt hij. 'Draag zelf de zorg voor de instituties.'
Je hoeft niet te doen alsof Nederland met dit kabinet op het punt staat om af te glijden naar een autocratie, om je zorgen te maken. Je hoeft niet te wachten tot de volgende verkiezingen om uiting te geven aan die zorgen. In een interview met dit blad, eerder dit jaar, had Dick Schoof het over de morele pijngrens. Hij was toen topambtenaar en kon niet bevroeden dat hij vier maanden later zou aantreden als premier. Waar die pijngrens precies lag kon hij moeilijk aangeven. Bang dat we er de komende jaren doorheen zakken was hij niet. 'Maar', zei hij, 'je moet steeds het debat voeren of je nog scherp in de wedstrijd zit als het gaat om de rechtsstaat.' Dat geldt overigens niet alleen voor politici of ambtenaren, voegde hij daaraan toe, maar evengoed voor de samenleving.
Faber? Die staat gewoon op het bordes als minister van Asiel en Migratie