'Ga de wereld in, hier is niks' Idfa

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
De oorlog in Oekraïne levert vier ijzersterke films op over hoe Vladimir Poetin zijn buurland vernietigt en het leven van burgers ontwricht. Ondertussen gaan de Russen stoïcijns door met hun normale bezigheden, zoals kuren in modderbaden.
'Laten we een fles champagneontkurken', oppert de moeder van Olga Chernykh terwijl zij in de schuilkelder zitten tijdens het zoveelste luchtalarm in Kyiv. 'Het leven is te kort, anders drinken "anderen" het op.' Daarmee doelt ze op de Russische soldaten die in veroverde gebieden achtergebleven bewoners doden en vervolgens hun huizen in trekken om de koelkast leeg te eten en de drank op te zuipen.
Eigenlijk wilde Chernykh een film maken over het beroep van haar moeder. Boeiend leek haar dat, want moeder doet als patholoog microscopisch onderzoek naar de doodsoorzaak van mensen die binnen worden gebracht in het mortuarium. 'Maar toen ging er iets mis', zegt de voice-over inA Picture to Remember. De beoogde storyline breekt op 24 februari 2022 abrupt af en Chernykh maakt je getuige van dat historische moment. Op zwart-witbeelden van veiligheidscamera's zie je Kyiv nog in rust, maar het verkeer komt al op gang. Dan begint om 5.37 uur de stad opeens te schudden en diep te grommen, een onheilspellend geluid dat klinkt als een zware onweersbui. Aan de horizon doemen vuurzeeën op.
Chernykh voert je mee in een caleidoscopische droom: associatief gemonteerde beelden van militaire acties en van haar privé-leven nu en vooral ook vroeger, toen alles normaal en gelukkig was.Real lifeen herinneringen lekken door elkaar heen. Feestelijk vuurwerk gaat over in uiteenspattende bommen. Drones die targets raken vermengen zich met haar moeder die turend door de microscoop parasieten ontdekt en van potten met embryo's op sterk water. Een lang shot van drijvende wolken tegen een helblauwe hemel 'waar ik zo van hou maar die ik nu niet meer vertrouw'.
Fragmenten uit een oude propagandafilm over Donetsk, de stad van steenkool, staal en rozen die met zijn stoere arbeiders ooit gold als een modelstad van de Sovjet-Unie. Chernykh komt uit een generatielange artsenfamilie - van wie enkelen in de goelag belandden - en groeide hier op in een monotone flatwijk. Met haar familie, behalve oma, vertrok ze naar Kyiv toen in 2014 de Russische separatisten in dit oostelijk deel begonnen huis te houden. Privé-opnames, geschoten met een ouderwetse camera, van haar jeugd; feestjes, een bezoek aan een grot, de eerste schooldag na de zomervakantie waarop traditiegetrouw de kinderen in hun mooiste kleren en met bloemen voor de juf langs de uitzwaaiende ouders trekken. Zwemmen in de Zee van Azov tijdens de zomervakantie. Bungeejumpen met haar beste vriendin die nu als tv-presentatrice het nieuws over de oorlog brengt.
Sinds een jaar en ruim acht maanden kennen we Oekraïne aan de hand van beelden en verhalen over veldslagen, vermorzelde dorpen en steden, met als symbool daarvan Boetsja en Marioepol, van kerncentrales die in gevaar zijn gekomen, een over de wereld reizende president Volodymyr Zelensky die smeekt om meer wapens, en van oplopende aantallen doden en vluchtelingen. Dag in, dag uit schendt Rusland het oorlogsrecht door rakketten bewust op burgerdoelen te richten. Het is een strijd die zowel hightech als ouderwets in loopgraven wordt gevoerd en die vanwege de grotere geopolitiek heel Europa aangaat. Week na week bepaalt Oekraïne het nieuws, tot het na de gebeurtenissen in Israël op 7 oktober enigszins op de achtergrond raakt.
Wat documentaires hieraan kunnen toevoegen is een langer, dieper narratief over al die ontwrichte levens, zoals elke oorlog dood en verderf zaait onder de burgerbevolking en trauma's veroorzaakt die een leven lang bij een individu doorwerken. Vier films op het Idfa over Oekraïne laten iets universeels zien: de impact van gewapende machtspolitiek, in dit geval die van kolonisator Vladimir Poetin, op het dagelijkse leven van onschuldige mensen.
Zeer indrukwekkend isIn the Rearview,een reeks aaneengeregen portretten van evacués, gemaakt door de Poolse regisseur Maciek Hamela. Hamela is tevens de chauffeur van het transportbusje waarmee hij mensen oppikt uit gebieden in de buurt van de opschuivende frontlinies en naar veilige oorden in Oekraïne of naar Polen brengt. Hij concept van deze film is basaal en daardoor zo sterk.
Hamela kwam op het lumineuze idee om de camera te plaatsen op de voorbank, in de richting van de achterbank, zodat je dicht op de huid zit van de in- en uitstappende bepakte en bezakte mensen. Na een laatste blik door het raampje op de achterblijvers, meestal bejaarden, en op hun huis waar ze misschien wel nooit meer naar terugkeren, zitten zij opeens in stilte naast elkaar tijdens een urenlange rit over sluiproutes, zandweggetjes en snelwegen met militaire konvooien. Een spannende reis waarvan Hamela de logistiek goed op orde heeft; hij raadpleegt continu zijn telefoon en navigator om zich een weg te banen door kapotgeschoten gebied en langsroadblocks.
Naast elkaar in die krappe ruimte komt er bij de passagiers heel wat los. Als buitenstaander krijg je een inkijkje in hun binnenwereld. Iedereen heeft familieleden en vrienden verloren, ze leven voornamelijk van hulppakketten. Tussen de flarden leed door wordt veel gezucht. 'Het is niet anders, we moeten verder.' Soms is het ook komisch. Een gezin vertelt over wat de achtergebleven koe Beauty allemaal eet: 'Zelfs reuzel.' Of een man die met een strijkijzer op schoot zit, die had zijn reeds gevluchte vrouw nodig.
Van al die gezichten onthoud je er na afloop een paar, en waarom dat zo is, zegt iets over jezelf als subjectieve kijker. Net als bij een toevallige ontmoeting raakt iemand je en ben je nieuwsgierig naar diens achtergrond. Zoals een wijs meisje dat ongetwijfeld in de klas altijd als eerste haar vinger opsteekt. Nu kwettert ze erop los en tegen een veel jonger jongetje steekt ze een hard verhaal af, ze geeft een behoorlijk volwassen analyse van de situatie. Als de peuter haar woorden tot zich laat doordringen zie je de emoties in zijn gezicht trekken. Hij zwijgt en realiseert zich dat er op zijn achtergebleven oma een bom kan vallen. Turend op de donkere weg zegt hij uiteindelijk: 'Ik hou van oma.'
Al die mensen die langskomen. Een meisje glimlacht lief als Hamela haar iets vraagt. 'Ze praat niet meer sinds de inslag', vertelt haar vader. Of een Congolese vrouw met drie kogels in haar lichaam. Ze wordt kreunend horizontaal in de auto gehesen. Hamela is tijdens het gehobbel over zandwegen zorgzaam en levert haar af bij de Poolse grens waar een ambulance klaarstaat om haar over te nemen. Ook dat hoort bij elke oorlog: moedige, aardige mensen die elkaar helpen.
Tijdens een persconferentie in Frankrijk kreeg Maciek Hamela van een journalist het verwijt misbruik van vluchtelingen te maken voor zijn project. 'Mensen hadden juist enorme behoefte om hun verhaal te delen, niet alleen met mij maar met de hele wereld, via deze documentaire', reageerde hij. Bovendien reed hij voordat hij de camera erbij pakte al als vrijwillige hulpverlener transporten. De Congolese vrouw die nu in Frankrijk woont, vertelde in tranen hoe blij ze was dat haar vlucht was vastgelegd.
Hoe jongeren het dagelijks levenin oorlogstijd beleven, legt de Oekraïense Alisa Kovalenko vast inWe Will Not Fade Away. Na haar succesvolle documentaireAlisa in Warlandbesloot ze opnieuw een film te maken over de Donbas, waar ze in de loop van drie jaar vijf jongens op het platteland volgt. Aan het sinds 2014 permanente militaire geweld lijkt bij hen een zekere gewenning te zijn opgetreden. Ze maken plezier, drinken, roken, dansen, schilderen, fotograferen, crossen op een brommertje door de velden. Ze zwemmen op een hete zomerdag in het plaatselijke meer, stoken een vuurtje onder de sterrenhemel. Een van hen loopt uitdagend langs een waarschuwingsbord de mijnenvelden in. En ze vervelen zich vooral kapot.
Kovalenko observeert hun puberteit op het platteland subtiel, het is een mooie, sfeervolle film over vijf uiteenlopende karakters. Langs de wegen rondom het dorp zie je een lange colonne tanks optrekken. De invasie van februari 2022 hangt dreigend in de lucht, terwijl achter de horizon van de Donbas de toekomst lonkt. Een moeder zegt: 'Ga weg, de wijde wereld in, hier is niks na school, behalve werken in een winkel.' De jongens beginnen plannen te maken. De een fantaseert over een acteercarrière, de ander wil denextElon Musk worden. Dromen die misschien niet reëel zijn, maar vaststaat dat ze willen ontsnappen aan de verveling en aan de oorlog.
Dan doet zich onverwacht de mogelijkheid voor om deel te nemen aan een expeditie naar de Himalaya, gepresenteerd als een baanbrekende vorm van 'avontuurtherapie' voor jongeren die in oorlogsgebieden leven. Ze moeten eerst nog hard trainen om de zware tocht aan te kunnen. Dat doen ze, min of meer.
Wat zou er terechtkomen van hun aspiraties? Het antwoord daarop schuilt in het verhaal na het verhaal. WantWe Will Not Fade Awaywas bijna niet verschenen. Net als bij Olga Chernykh vormt 24 februari 2022 een cesuur in het scenario. Kovalenko's film was op dat moment nog niet voltooid, ze wilde nog met haar camera mee naar Nepal en het ruwe materiaal dat ze al had moest nog gemonteerd worden.
Op die dramatische dag reed ze naar de Donbas, nu omdat ze vanwege de dreiging van de Russische troepenmacht aan de grens wilde helpen het vijftal en hun familie te evacueren. Ze hoorde via haar telefoon dat de grootschalige invasie was begonnen. Hoewel ze erin slaagde om een aantal van hen te overtuigen de escalerende vijandelijkheden te ontvluchten, is er sindsdien van twee jongens niets meer vernomen. 'Sommige dromen zijn volledig gebroken', zegt ze in een interview dit jaar.
Daarin vertelt Kovalenko ook wat er toen met haar gebeurde. Het voltooien van deze film ervoer zij als een nutteloze exercitie. 'Ik voelde me machteloos als documentairemaker, in wat ik nog met een camera kon doen.' Ze sloot zich aan bij een vrijwilligersbataljon dat aan de frontlinie meevocht. Voor haar, als jonge moeder, een pijnlijke keuze. 'Mijn zoon huilde en probeerde mijn benen vast te pakken om me niet los te laten', zegt ze in het interview. 'Maar we moeten vechten, zodat de Russen ons land niet zullen vernietigen.' Ze keerde na vier maanden terug met vele uren aan beeldmateriaal om daar de documentaireFrontlinevan te gaan maken. 'Ik besefte dat de camera ook een wapen kan zijn.'
Juli vorig jaar liep ze in Kyiv Stéphane Siohan, de co-producent vanWe Will Not Fade Away,tegen het lijf. Hij wees haar op het belang van die film en ze besloot die eerst af te maken. 'Deze film moest gaan over dromen die in vervulling gingen; nu gaat het over dromen die uiteenspatten.' Desondanks zitten er in het verhaal veel licht en tederheid. Het gaat over de kinderwereld waarin alles mogelijk lijkt, zelfs op de donkerste plekken.
Aan verwerking van trauma's komt, zolang de oorlog voortgaat, niemand toe. Zie eerst maar eens te overleven in de chaos, hoewel jeA Picture to Rememberzou kunnen opvatten als een jungiaanse droom, waarin het verleden samensmelt met het heden en het verlangen naar vroeger in symbolen terugkeert. 'We zoeken allemaal een weg om er doorheen te komen', klinkt het in de voice-over. Olga Chernykhs vader maakt prachtige schilderijen. Olga en haar moeder bellen via Facetime met oma die in Donetsk is achtergebleven; oma praat over het warme weer, en dan weer over de bommen die ze in de verte hoort. Het enige houvast voor de filmmaakster is haar familie, het gevoel onderdeel te zijn van generaties voor haar en de generaties die na haar zullen komen.
Deze drie films confronteren je niet met het rauwe oorlogsgeweld. Maar dat is wel nodig om te beseffen dat de Russen met hun doelgerichte raketaanvallen op burgers en steden permanent het internationaal oorlogsrecht en het humanitair recht schenden. In20 Days in Mariupolneemt de Oekraïense AP-journalist Mstyslav Chernov je mee naar het burgerslagveld van Marioepol, de strategisch cruciale industriestad aan de Zwarte Zee die na maanden van raketbeschietingen en een beleg van twintig dagen met de grond gelijkgemaakt werd. Hij zit er vanaf dag één met zijn neus bovenop als de eerste tanks door de straten rijden en alle communicatie is uitgevallen. En terwijl alle journalisten zijn gevlucht blijft hij er met zijn reportersteam tot de laatste dag. Wat daar aan weken tussen zit is een kansloze strijd tegen de Russische techniek van verschroeide aarde. Maar de weerstand in Marioepol is ook symbolisch geworden voor het taaie Oekraïense verzet tegen de Russische invasie.
Chernov rent met de soldaten mee door de straten en de lege gebouwen, zit tussen de moeders en de kinderen in de diepe gangen van de staalfabriek Azovstal. Ze zijn vermagerd en op van de zenuwen. Een kind met een wintermuts op huilt: 'Ik wil niet dood.' Artsen geven in een geïmproviseerde kliniek tevergeefs hartmassage aan een soldaat. En je ziet de hoogzwangere Irina die we kennen van dé foto: zwaargewond wordt ze op een stretcher uit een gebombardeerd ziekenhuis gedragen. Ze overlijdt een dag later.
Het is nauwelijks te verdragen om de gebeurtenissen te blijven volgen. Je kent de afloop: deze stad in Europa is veranderd in een karkas. 'Maar het móet pijnlijk zijn om te zien', becommentarieert Chernov de aangrijpende beelden. Hij staat in een lange traditie van oorlogsverslaggeving zoals nu op de expositieWomen on the Front Linein het Fotomuseum Den Haag te zien is. Zijn voorgangers, vrouwelijke fotografen die meetrokken met legers overal in de wereld, kregen later allemaal psychische problemen. Chernov zegt in een interview met cnn: 'We hebben zoveel dood gefilmd, maar dan werk je op adrenaline om te overleven. Pas bij het monteren van al die uren aan bloedvergieten komt alles hard binnen. Dan is er emotioneel geen escape meer.' Ze zaten bijna een jaar in de montagekamer.
Ondertussen kan de realiteitin het land van de agressor niet worden vastgelegd. Te gevaarlijk. Toch is er op het Idfa een film over Rusland,Mudvan de Russische regisseur Ilya Povolotsky, die eerder dit jaar in Cannes debuteerde met de speelfilmGrace.Mudis een afstandelijk gefilmd portret van een kuuroord dat tijdens de Tweede Wereldoorlog door de Duitsers werd ingericht om gewonde soldaten te behandelen met antibiotische modder uit het Tamboekan-meer. De spierwitte paviljoenen werden perfect gerenoveerd en in 2015, een jaar na de invasie in de Donbas, heropend als wellnesskliniek voor mensen met geld.
Er hangt een bizarre sfeer. Niemand lacht of praat met elkaar. Mensen trekken met hun pijntjes en kwalen langs de receptie waar een kreng van een mens de documenten controleert. De pikzwarte modder wordt als lobbige chocolade via slangen uit machines geperst, vervolgens in zakken vervoerd naar de kuurbaden en door medewerkers zorgvuldig uitgesmeerd over de naakte lichamen van de cliënten - alsof ze cupcakes zijn. Daarna dommelen ze weg. Zwaarlijvige mannen en vrouwen spoelen na afloop onder de douche de modder af om na een heilzaam bad opgefrist huiswaarts te keren. Even hoor je op de achtergrond de televisie melding doen van de voortgang van de 'speciale militaire operatie', zoals Poetin de verkrachting van het Oekraïense volk noemt.
Mudzou je kunnen opvatten als absurdisme in de beste traditie van het communisme. In deze steriele wereld bestaat geen kleur; het is in zwart-wit gefilmd en de gitzwarte modder tekent hard af tegen de witte ruimtes. De kleine biotoop wordt mooi, strak gefilmd, maar roept vervreemding op: het contrast tussen deze Russen die stoïcijns hun gang gaan met de ontwrichte levens van hun buren is enorm.
De mensen krijgen in deze films een gezicht, zij zullen niet verdwijnen. Zoals Kovalenko zegt: de camera kan ook een wapen zijn. 'En de beelden hebben nog een andere functie', zegt Chernov. 'Als er ooit vrede komt en het oorlogstribunaal kan beginnen, kunnen de beelden dienen als bewijsmateriaal voor de oorlogsmisdaden.'
Olga Chernykh | A Picture to Remember van regisseur Olga Chernykh ...