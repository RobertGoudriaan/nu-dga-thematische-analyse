Jit Narain 7 augustus 1948 - 21 februari 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 maart 2024
De dichter, arts en landbouwer Jit Narain creëerde in zijn poëzie de ruimte voor zijn BritsIndische voorouders en de Surinaamse hindoestanen tussen wie hij leefde.
In 1991 keerde Jit Narain - schrijversnaam van Djietnarainsingh Baldewsingh - terug naar zijn geboorteland Suriname. Hij had in Nederland zijn medicijnenstudie voltooid en gewerkt als huisarts, nu opende hij een polikliniek in het landbouwersdistrict Saramacca. Hij keerde terug naar de culturele homogeniteit van de eenvoudige hindoestanen die tajer en bananen planten en koeien hoeden. Het was ook het talige universum waarin hij zich thuis voelde. Hij bracht ook wat mee: in en rond Den Haag, het Bollywood aan de Noordzee, had hij eigenhandig en met een groep trouwe vrienden het Sarnámi, de volkstaal van de hindoestanen, tot grote literaire bloei gebracht. Achter zijn polikliniek werd een zwembad uitgegraven en verrezen een cybercafé, een studieruimte en een bibliotheek, waar mensen uit de wijde omtrek van konden profiteren. In de loop der jaren verdween Narain zelf steeds dieper in zijn erf en werd landbouwer op zijn eigen areaal; hopen kokosnoten en bananen namen de plaats in van waar eerst auto's stonden.
Zijn grootste schrijfonderneming had hij toen al ingelost: 'Ik schrijf voor mijnájá (grootvader van vaderskant - mvk)en zijn generatie; ik ben hun verschuldigd hun geschiedenis en hun taal niet weg te laten vagen.'
wie wil wonen op de oever waarom koerst hij naar de zee
geef mij mijn ájá zijn kost was eenvoudig op mij rust alleen zijn zegen
mijn voeten kunnen de aarde kneden één geworden met de aarde plant mijn hand
ik heb verdriet maar wat te doen deze oever wordt steeds rotter, en mijn geest is in de stroom geraakt
Jit Narain richtte een talig monument op voor de volharding van de eerste Brits-Indische migranten, de landbouwers in de modder van Nickerie, Commewijne en Saramacca. En met zijn lyriek gaf hij de hindoestanen ook hun symbolische plaats in de natie Suriname. Het gevoel dat er een onrechtvaardigheid zat in de neerbuigendheid van de stadscreolen ten opzichte van de districtsbewoners met de koemest aan hun hielen, had zich bij hem ingeplant bij zijn eigen eerste migratie. Dat was die van de hindoestaanse districtsbewoner die naar de stad trok: Paramaribo. Die etnische waakzaamheid verliet hem nooit. Niet gezien worden was voor hem een doorgegeven verdriet, dat was begonnen bij de neerbuigende houding van conservatieve hindoe-priesters en de talen waarmee zij over de hoofden van de mensen heen spraken. Door de stedelingen werd dat gevoel versterkt, en in Nederland - na zijn 'tweede migratie' - werd het er niet beter op en kreeg het verdriet de sociologische naam 'discriminatie'. Het leven van de hindoestaan zag hij als doorsijpeld met het zweet van de landbouw, de tranen van het verlaten Bharat (India) en de vervreemding in Nederland. Hij zag wat verplaatsing met kinderen deed: 'Mijn taal begrijp je, je zult die niet spreken.'
En hij begon er een dam tegen op te werpen: de verheffing van het Sarnámi tot een literaire taal die voornaam en klassiek mag heten. Hij verzamelde de schrijvende taalactivisten om zich heen in het Kollektief Jumpa Rajguru, hij schreef met de linguïst Theo Damsteegt een leerboek van de taal, begon het bladSarnámidat evengoed gedichten opnam als werken over seksualiteit en gezondheidszorg; hij richtte de Stichting Sarnami Nederland op. Vanaf 1977 verschenen er uitgaven in een literaire taal die in geschreven vorm voorheen niet bestond, van auteurs als Chitra Gajadin, Raj Ramdas, Rabin Baldewsingh en in hun kielzog later Cándani en Raj Mohan. Maar qua diepgang en taalvirtuositeit moesten zij allen hun meester erkennen in Jit Narain.
Al zijn poëtische thema's waren al aanwezig in zijn debuutbundelDal, bhat, chatni(1978), drie woorden die verwijzen naar het dagelijkse voedsel van de hindoestaan: rijst, gele erwten, chutney. De grootste allure verkreeg zijn poëzie met de tweetalige bundelsWie wil wonen op de oever. Waarom koerst hij naar de zee / Mange ghat pe jiwan jhele. Kahen naw samundar khewe(1984),Waar ben je daar / Báte huwán tu kahán(1987) enAgni ke yad, yad ke rakhi / Ter herinnering aan Agni, de as van de herinnering(1991) en de Nederlandstalige bundelTussen de woorden is het stil(1995). Vanuit een randpositie vergaarde hij met een kosmopolitische blik elementen uit de hindoestaanse cultuur en bracht ze in een mystiek poëtisch heelal.
In Jit Narain school delok gáyak:de volkszanger die met zijn liederen de doorgever van de geschiedenis is. Hij zóng zijn gedichten ook, en maakte een grammofoonplaat. Hij bekostigde in India twee bundels met vertalingen naar het Hindi, gaf op zijn erf dertig jaar lang kosteloos onderdak aan zijn vertaler naar het Engels, France Olivieira en in 2004 maakte John Albert Jansen de televisiedocumentaireDe as van de herinneringover hem. Maar pas in 2021 verscheen een ruime keuze uit zijn werk met vertalingen bij uitgeverij In de Knipscheer onder de titelEen mensenkind in niemandsland.Zijn naam resoneert bij het Nederlandse publiek dan ook slechts bij een kleine kring van poëzieliefhebbers.
ik ben van overal overal wil mijn plek wonen
Op zondag 25 februari is Jit Narain gecremeerd, niet ver van zijn huis op houtstapels aan de Saramacca. Die rivier komt uit in de grote oceaan die het continent van zijn Indiase voorouders verbindt met zijn geboorteland en met het land aan de Noordzee dat hem zijn tweede taal bezorgde. Sarnámi en Nederlands, de talen waarin hij zoveel prachtigs heeft nagelaten.
Michiel van Kempen | 2006