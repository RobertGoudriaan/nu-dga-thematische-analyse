Eén euro, één stem De prijs van democratie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 oktober 2022
In Amerika is politiek een spelletje geworden voor een handjevol miljardairs. In Europa is het zo erg nog niet, maar ook hier staat de democratie onder druk van oligarchische tendensen.
Over enkele wekenis het weer zover. Op 8 november vinden in de Verenigde Staten de midtermverkiezingen plaats, waarbij nieuwe volksvertegenwoordigers worden verkozen. Maar wat een feest van de democratie zou moeten zijn, is verworden tot een orgie van het grote geld. Tijdens de vorige verkiezingen, in 2020, gaven kandidaat-Congresleden maar liefst 3,8 miljard dollar uit. Dat tikt aardig aan per zetel. Om voor een Senaatszetel gekozen te worden, heb je bijzonder diepe zakken nodig: succesvolle kandidaten gaven gemiddeld bijna twintig miljoen dollar uit. In vergelijking is een zetel in het Huis van Afgevaardigden bijna goedkoop te noemen. Maar ook kandidaat-Afgevaardigden gaven nog een goeie twee miljoen uit tijdens de verkiezingsstrijd. Dat maakt de Amerikaanse verkiezingen met enige neuslengtes voorsprong de duurste ter wereld.
Al dat geld is bovendien afkomstig van een kleine groep Amerikanen: de allerrijksten. Tijdens de presidentsverkiezingen van 2016 bijvoorbeeld was veertig procent van alle verkiezingsuitgaven afkomstig van ongeveer 25.000 donoren - dat is minder dan 0,01 procent van de Amerikaanse bevolking. En dat heeft impact op de besluitvorming. Uit onderzoek van politicologen als Larry Bartels of Martin Gilens en Benjamin Page blijkt dat het beleid in de Verenigde Staten al sinds jaar en dag de voorkeuren weerspiegelt van de rijkste tien procent van de Amerikanen. Daarentegen worden beleidsmaatregelen die de steun genieten van de mediane kiezer, zoals een hoger minimumloon, in het Congres systematisch weggestemd. Gilens en Page stellen daarom dat de Verenigde Staten niet langer als een democratie gezien kan worden, maar wel als een oligarchie, waar deone percenthet voor het zeggen heeft.
Het is verleidelijk om te denken dat deze problemen eigen zijn aan het failliete politieke systeem van Amerika. Maar uit onderzoek van de Franse econoom Julia Cagé blijkt dat ook Europeanen genoeg redenen hebben om zich zorgen te maken. In haar recente boekThe Price of Democracylaat Cagé zien dat ook onze democratieën onevenredig worden gefinancierd door de rijken. En ook in Europa heeft dit een belangrijke impact op de beleidsvorming. Daardoor wordt het basisprincipe van de democratie - dat de stem van elke burger even zwaar weegt - steeds meer ondergraven. In plaats daarvan geldt in toenemende mate het beginsel 'één euro, één stem'.
Die conclusie is best verrassend te noemen, want in de meeste Europese landen zijn verkiezingsuitgaven veel strenger gereguleerd dan in de Verenigde Staten. Amerikaanse politici en partijen mogen tijdens verkiezingen zoveel geld uitgeven als ze willen, terwijl er in de meeste Europese landen limieten staan op de bedragen die tijdens verkiezingscampagnes kunnen worden uitgegeven. In veel Europese landen is er bovendien een bovengrens aan de hoeveelheid geld die individuen en bedrijven mogen doneren aan partijen. In Frankrijk bijvoorbeeld zijn particuliere donaties beperkt tot 7500 euro per persoon, terwijl in België de limiet slechts tweeduizend euro is. Bedrijven mogen in beide landen helemaal geen geld doneren aan politieke partijen. In de Verenigde Staten daarentegen kunnen zowel individuen als bedrijven zoveel geld doneren aan hun favoriete kandidaat of partij als ze willen, zeker sinds de beruchte Citizens United-beslissing van het Amerikaanse Hooggerechtshof in 2010.
Gevolg van deze verschillen is dat de verkiezingsuitgaven in Europa vele malen lager liggen dan in de Verenigde Staten, en dat de rol van overheidssubsidies hier veel groter is dan die van privé-donaties. Maar zelfs met deze kleinere bedragen geeft de rijke toplaag van de bevolking, zo laat Cagé zien, nog steeds veel meer uit dan burgers met een gemiddeld of laag inkomen. Daardoor klinkt hun stem in de politiek aanmerkelijk luider dan die van hun medeburgers. Zo haalde Emmanuel Macron tijdens de presidentsverkiezingen van 2017 zestien miljoen euro aan giften en donaties op, veel minder dan de 383 miljoen dollar die Joe Biden tijdens de campagne van 2020 ophaalde, maar bijna de helft van dit bedrag, acht miljoen euro, kwam van slechts achthonderd donateurs, die elk het maximaal toegestane bedrag gaven. Ze kregen waar voor hun geld: tijdens zijn eerste weken in functie schafte Macron de vermogensbelasting af en introduceerde hij andere belastingvoordelen voor de rijken.
Dit is geen corruptiein de klassieke vorm van het woord. Welgestelde burgers die aan de campagne van Macron doneren, verwachten niet dat hij hen als individu zal bevoordelen. Maar onze democratieën worden gecorrumpeerd in een meer fundamentele zin van het woord. Politieke giften, zo toont Cagé, vloeien meestal naar partijen en politici aan de rechterzijde van het politieke spectrum, die de sociale uitgaven willen beperken en belastingvoordelen voor de rijken bepleiten. Daarom krijgen die partijen een electoraal voordeel ten opzichte van hun concurrenten.
Er is dus sprake van een onuitgesproken overeenkomst tussen de politieke klasse en de rijke individuen en bedrijven die hun campagnes sponsoren: ik zal jouw verkiezingskosten betalen als jij een beleid voert dat mij en de andere leden van mijn klasse bevoordeelt. Uiteindelijk dreigt dit ook onze Europese democratieën te veranderen in oligarchieën, waar rijke elites het beleid voor iedereen bepalen.
Cagé besteedt in haar boek weinig aandacht aan Nederland. Maar het is duidelijk dat de problemen die ze aankaart ook hier spelen, en misschien zelfs nog meer dan in veel buurlanden. In vergelijking met andere Europese landen is de Nederlandse wet namelijk opmerkelijk laks in het reguleren van particuliere politieke donaties. Tot voor kort was er helemaal geen grens aan de giften die individuen en bedrijven aan politici mochten doen. Recente schandalen illustreren de schadelijke effecten van dit gebrek aan regelgeving. Hans van der Wind, die miljoenen verdiende met de verkoop van schoolboeken, schonk in 2021 1,2 miljoen euro aan het CDA en zou in ruil daarvoor het partijprogramma meer ondernemersvriendelijk hebben gemaakt. Ook zou hij ervoor gezorgd hebben dat Hugo de Jonge geen voorzitter werd, maar wel McKinsey-boy Wopke Hoekstra. (De CDA-top ontkent beide aantijgingen.)
In datzelfde verkiezingsjaar gaf tech-entrepreneur Steven Schuurman één miljoen euro aan D66. Er was geen sprake van een echte quid pro quo: het partijprogramma van D66 was al geschreven toen de donatie binnenkwam. Maar Schuurmans gift liet D66 wel toe om veel meer in hun verkiezingscampagne te investeren en zodoende het politieke wensenlijstje van één enkele burger uit te dragen. Deze schandalen hebben geleid tot de invoering van een limiet op donaties, maar die is nog steeds absurd hoog: honderdduizend euro.
Natuurlijk zijn zulke grote donaties eerder de uitzondering dan de regel in de Nederlandse politiek. Maar veel welgestelde burgers blijken best bereid om bedragen tot 4500 euro (de grens tot waar anonieme giften mogelijk zijn) te doneren aan hun favoriete partij. En ook in Nederland komt die stroom van particulier geld grotendeels ten goede aan partijen aan de rechterkant van het politieke spectrum. Uit onderzoek vanFollow the Moneyblijkt dat de VVD sinds de eeuwwisseling steeds grotere bedragen is gaan ophalen bij privé-donateurs. In 2021 kreeg de VVD maar liefst 1,8 miljoen euro via verschillende stichtingen om haar campagnekas te spekken, zo blijkt uit de jaarrekening.
Ook het CDA doet actief aan fondsenwerving bij rijke particulieren en bedrijven via allerlei clubs waar ondernemers in ruil voor een fors bedrag kunnen dineren met ministers, Kamerleden en andere partijprominenten. Als reactie hierop hebben linkse partijen, zoals GroenLinks, de bijdragen van hun parlementsleden en andere functionarissen verhoogd, waardoor ze tot nu toe electoraal competitief kunnen blijven. Maar je kunt je afvragen hoelang dit nog kan duren, ook omdat verkiezingen in Nederland steeds duurder worden. Zo gaven politieke partijen volgens UvA-politicoloog Philip van Praag in 1998 zes miljoen euro uit, terwijl dat in 2017 meer dan verdubbeld was tot dertien miljoen. Opnieuw anders dan in de meeste buurlanden bestaat er in Nederland geen wettelijke limiet op het bedrag dat partijen aan verkiezingscampagnes kunnen besteden.
Wat veroorzaakt de toenemendeinvloed van geld in de Nederlandse en Europese politiek? Julia Cagé gaat in haar boek niet expliciet in op deze vraag. Maar het lijkt aannemelijk dat de groei van particuliere giften in de eerste plaats te maken heeft met de neergang van de klassieke massapartijen. In de meeste Europese staten is het lidmaatschap van politieke partijen de afgelopen halve eeuw sterk afgenomen, doordat burgers steeds meer tijd zijn gaan besteden aan andere hobby's en interesses. Partijen krijgen daardoor steeds minder lidmaatschapsgelden, terwijl dit van oudsher een van hun belangrijkste bronnen van inkomsten was. Als reactie hierop hebben de meeste Europese staten rond de eeuwwisseling overheidsfinanciering ingevoerd voor verkiezingscampagnes en andere politieke activiteiten. Maar politieke partijen hebben ook geprobeerd hun geldkoﬀers te vullen door donaties bij particulieren en bedrijven te ronselen.
Toch verklaart de achteruitgang van massapartijen alleen niet waarom geld steeds belangrijker wordt in westerse democratieën. Minstens even belangrijk is de groeiende concentratie van rijkdom aan de top. Opnieuw is dit het duidelijkst in de Verenigde Staten, waar de kloof tussen rijk en arm is gestegen tot proporties die voor het laatst werden gezien rond 1900. Naarmate hun rijkdom groeide, hebben Amerikaanse miljardairs en miljonairs hun politieke uitgaven verhoogd, zodat verkiezingscampagnes nu grotendeels gesponsord worden door de rijke toplaag.
Maar ook in andere geïndustrialiseerde landen is de inkomens- en vermogensongelijkheid toegenomen, zoals Thomas Piketty en anderen hebben aangetoond. In Nederland bijvoorbeeld bezit volgens het Centraal Bureau voor de Statistiek de rijkste tien procent nu 64 procent van het totale vermogen, slechts 36 procent blijft over voor de resterende negentig procent.
Dus hoe de democratie te redden? Hoe een einde te maken aan de sluipende oligarchisering van onze politieke systemen? Cagé heeft een aantal concrete voorstellen om de beleidsvorming meer responsief te maken ten aanzien van de gemiddelde burger. Belangrijk daarbij is vooral dat we van de democratie een publiek goed maken, dat met publieke gelden geﬁnancierd wordt. Daarvoor moeten donaties van bedrijven helemaal worden verboden en donaties van particulieren beperkt tot maximaal tweehonderd euro per burger per jaar. Daarnaast stelt Cagé een nieuw systeem voor om overheidssubsidies te verdelen onder politieke partijen. In plaats van geld toe te kennen aan politieke partijen op basis van hun aantal zetels of ledenaantallen, wil ze alle burgers een gratis voucher geven om te doneren aan een partij naar keuze.
Cagé's voorstellen zouden de manier waarop Europese democratieën worden geﬁnancierd grondig veranderen. Dat is zeker zo voor een land als Nederland waar grote donaties nog steeds zijn toegestaan. Maar zelfs in democratieen met strengere regels, zoals Frankrijk, zouden haar voorstellen de macht van geld aanzienlijk inperken. Een donatie van 7500 euro lijkt niet veel in vergelijking met de bedragen die in de Amerikaanse politiek rondzingen, maar het gaat hier wel om de helft van het jaarinkomen van iemand die van het minimumloon moet rondkomen. Door donaties te beperken tot tweehonderd euro per persoon wordt het principe van 'één persoon, één stem' weer realiteit in plaats van dode letter. Het door Cagé voorgestelde systeem van democratische vouchers heeft daarnaast ook het voordeel dat het makkelijker wordt voor nieuwe partijen, die nog geen zetels in het parlement hebben, om geﬁnancierd te worden.
Toch is het de vraagof dergelijke hervormingen op zichzelf voldoende zijn om de sluipende corruptie van onze politieke systemen een halt toe te roepen. De groeiende invloed van particulier geld in de politiek is immers ten dele een gevolg van de toenemende concentratie van rijkdom in de handen van enkele individuen en families. Geconfronteerd met nieuwe wetten die politieke donaties reguleren, is het te verwachten dat rijke burgers gewoon nieuwe manieren zullen vinden om met hun geld de politiek te beïnvloeden.
Dat suggereert althans de ervaring met eerdere pogingen om de invloed van geld in de politiek te beteugelen. In het begin van de twintigste eeuw, tijdens de zogenoemde Gilded Age, leed de Amerikaanse democratie aan vrijwel dezelfde kwalen als tegenwoordig. Terwijlrobber baronsals JP Morgan en Andrew Mellon spectaculaire fortuinen vergaarden in nieuwe industrieën zoals olie en spoorwegen, gebruikten ze hun rijkdom om het politieke systeem in hun voordeel te manipuleren. Als reactie daarop ontstonden nieuwe politieke bewegingen, zoals de People's Party, die opriepen tot democratische innovaties zoals referenda, die verondersteld werden de politieke macht terug te geven aan gewone burgers.
De meeste van deze experimenten mislukten. Het referendum bleek bijvoorbeeld gemakkelijk te manipuleren door rijke bedrijven en individuen en vergrootte paradoxaal genoeg de macht van geld in het Amerikaanse politieke systeem. Maar de People's Party liet ook nog een andere erfenis na. Naast politieke verandering ijverde deze beweging ook voor economisch hervormingen, bijvoorbeeld progressieve belastingen en wetgeving ter ondersteuning van vakbonden. Op de langere termijn leidden deze hervormingen - die in de jaren dertig werden geïmplementeerd door Franklin Delano Roosevelts New Deal - tot een reële afname van de economische ongelijkheid in de VS. Daardoor werd ook de Amerikaanse democratie weer gezonder, tot de Reagan-revolutie van de jaren tachtig de vermogensongelijkheid weer spectaculair deed toenemen.
Als we een einde willen maken aan de onevenredige invloed van rijke burgers en bedrijven, moeten we ons dus niet alleen richten op het inperken van de stroom van privé-geld naar de politiek. We moeten ook de bron van die stroom laten opdrogen. Als we onze democratieën willen behouden, moeten we de belastingen op topinkomens en vermogens verhogen en, nog belangrijker, moeten we de macht van werknemers en vakbonden versterken ten aanzien van werkgevers. Onderzoek heeft aangetoond dat met krachtige vakbonden een groter deel van de winst naar arbeiders gaat in plaats van naar het management en de aandeelhouders. Dat maakt van vakbonden misschien wel de belangrijkste motor van economische gelijkheid.
Een democratische politiek vereist met andere woorden een democratische samenleving, dat wil zeggen een samenleving waar extreme verschillen tussen arm en rijk niet bestaan. Dit ideaal te realiseren zal niet zonder slag of stoot gaan. Maar het alternatief is bepaald onaantrekkelijk. Als we de macht van het grote geld niet weten in te perken, dreigen ook in Europa Amerikaanse toestanden. In de Verenigde Staten is politiek een spelletje geworden voor een handjevol miljardairs, terwijl een belangrijk deel van de bevolking eenvoudigweg niet meer komt opdagen voor de verkiezingen. Laten we ervoor zorgen dat het in Nederland en de rest van Europa niet zover komt.
Annelien De Dijn is hoogleraar moderne politieke geschiedenis aan de Universiteit Utrecht