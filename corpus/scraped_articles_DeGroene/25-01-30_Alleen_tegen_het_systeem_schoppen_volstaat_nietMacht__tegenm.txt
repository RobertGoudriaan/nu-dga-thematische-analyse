Alleen tegen het systeem schoppen volstaat niet Macht & tegenmacht Vincent Bevins

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
De Amerikaanse journalist en auteur Vincent Bevins maakte in zijn boekIf We Burnde balans op van een decennium aan protesten. 'Het is vooral belangrijk om na te denken over wat er ná de revolte moet gebeuren.'
Het was even lastigom Vincent Bevins te spreken te krijgen. Een eerder geplande afspraak ging niet door. 'Familie is twee huizen kwijt door de branden in Los Angeles', appte hij. Kort daarna gevolgd door: 'maar met onszelf alles oké, hoor'. Iets later dan gepland dus, na de inauguratie van Donald Trump. Bevins - die werkte als correspondent voor onder andere deLos Angeles Times, deFinancial TimesenThe Washington Postin onder meer Brazilië en Indonesië - volgde die vanuit zijn woonplaats São Paulo. 'Een verwerping van elitair liberalisme. Meer een afrekening met de Democratische Partij dan een omhelzing van de maga-beweging', zo duidt hij de electorale voorkeuren in zijn thuisland. 'Trump was geen betere versie van zichzelf deze ronde. Hij voerde dezelfde campagne als bij de vorige twee verkiezingen.' Ook de tech-miljardairs die Trump omringen zijn wat Bevins betreft een constante in de Amerikaanse politiek. 'Er bestond al langer een tech-oligarchie, ook toen de Democraten aan de macht waren. Nu zijn de oligarchen van kamp gewisseld en daarom hoor je nu de zorgen daarover.'
Wel anders, zo constateert ook Bevins (1984), is de mate waarin het nieuwe Trump-presidentschap een sfeer van protest en verzet oproept. Tot grote demonstraties heeft zijn terugkeer nog niet geleid, de kritische artikelen inliberaltijdschriften en kranten doen vaak wat plichtmatig aan. De waarschuwing voor democratische erosie heeft zo vaak en zo luid geklonken dat het vat inmiddels wel leeg lijkt. 'Er heeft altijd een grote zwakte in de anti-Trump-beweging gezeten', zegt Bevins. 'In 2016 en 2017 werd een golf van vooral digitaal protest gedreven door het idee dat zijn overwinning eigenlijk niet echt was. De kiezer was voorgelogen of het zou aan externe inmenging door Rusland gelegen hebben. Ergens zou het moment komen waarop de verkiezingen zouden worden teruggedraaid en alles weer normaal zou blijken. De hoop was dat er onthullingen kwamen en dat er van bovenaf werd ingegrepen, bijvoorbeeld door rechters of opsporingsdiensten of door het Congres. Het enige wat in de tussenliggende tijd hoefde te gebeuren, was wijzen op Trumps transgressies. Uiteindelijk bestond de hele verzetsbeweging eigenlijk vooral in de media.'
En daarmee komen we op het terrein van Bevins' voornaamste expertise. Vorig jaar verscheen zijn veelgeprezen boekIf We Burn: The Mass Protest Decade and the Missing Revolution.Daarin doet Bevins verslag van ruim tien jaar aan wereldwijde protestbewegingen die vaak voor grote ontregeling zorgden, maar waarbij in veel gevallen succes uitbleef. In sommige gevallen volgde er een nog grimmiger regime dan waartegen aanvankelijk gedemonstreerd werd. Tien 'explosies van massaprotest' neemt Bevins in het bijzonder onder de loep: in Tunesië, Egypte, Bahrein, Jemen, Turkije, Brazilië, Oekraïne, Hongkong, Zuid-Korea en Chili.
Slechts een daarvan werd een succes. In Zuid-Korea leidden vreedzame demonstraties tot het aftreden van premier Park Geun-hye, die in corruptieschandalen verwikkeld was. Chili ziet Bevins als een 'voorzichtig succes'. Wat daar begon als een studentenprotest, leidde uiteindelijk tot een referendum over een nieuwe grondwet die de oude uit de tijd van Pinochet moest vervangen. En de Maidan-beweging had een gemengd resultaat, aldus Bevins. Oekraïne slaagde er weliswaar in de aan Poetin gelieerde president Viktor Janoekovytsj te verdrijven, maar een einde maken aan de binnenlandse oligarchie bleek een stuk lastiger. In de andere gevallen werden massaprotesten juist gevolgd door meer autocratie en onderdrukking. De Arabische Lente bleek wegbereider voor nieuwe Arabische dictaturen. In Brazilië eindigde een linkse protestbeweging in het rechtsautoritaire bewind van Jair Bolsonaro. 'Hoe kan het dat zoveel massaprotesten blijkbaar leiden tot het tegenovergestelde van waar ze om vragen?' schrijft Bevins.
If We Burn(de titel is afgeleid van de slogan'If we burn, you burn with us',gebruikt tijdens de protesten in Hongkong tegen het Chinese regime en oorspronkelijk afkomstig uit de filmserieThe Hunger Games)beantwoordt die vraag met een combinatie van verslaggeving (Bevins sprak honderden deelnemers aan de protesten) en historische, sociologische en politieke analyse. Dat eerste doet je inzien hoe heterogeen massademonstraties zijn. Ze bestaan in de regel uit verschillende facties, tijdelijk verenigd in hun onvrede over de zittende macht, maar die zijn veel minder elkaars bondgenoot dan de gezamenlijke aanwezigheid achter het spandoek misschien suggereert.
Bevins' theoretische uiteenzettingen doen je beseffen dat het massaal de straat op gaan om aandacht te vragen voor de goede zaak ook maar een historisch contingent model is, en bovendien een die zijn beste tijd wellicht gehad heeft. 'We zijn alles gaan zien als een soort Berlijnse Muur-situatie', zegt Bevins. 'Als er ergens grote groepen mensen de straat op gaan zal dat wel een opmaat zijn naar een betere, stabielere en vrijere democratie. Over de mogelijkheid van falen, of zelfs democratische achteruitgang, wordt onvoldoende nagedacht. Door de demonstranten zelf en door het publiek dat revolutie en opstand, zeker als die plaatsvinden buiten het Westen, al snel onthaalt als een signaal dat iedereen liberale democratie naar westers voorbeeld nastreeft.'
Uiteindelijk, concludeert Bevins, is de dynamiek van het protestdecennium samen te vatten in een 'stappenplan ter grootte van een tweet'. InIf We Burnbeschrijft hij dat als volgt: '1. Protesten en het neerslaan ervan leiden tot gunstige berichtgeving via sociale en traditionele media. 2. Mediaverslaggeving brengt nog meer demonstranten op de been. 3. Herhaal, totdat een iedereen demonstreert. 4. ??? 5. Een betere wereld.' Het probleem, vertelt Bevins, is dat protestbewegingen vaak nauwelijks nadenken over de vierde stap, die tussen de succesvolle mobilisatie van een tegenbeweging en die mooiere samenleving in. 'Waar het in die fase om gaat, is macht. Wie krijgt die in handen of wie grijpt die? Verschillende demonstraties creëerden effectief een machtsvacuüm door oude leiders te verdrijven. Maar het is niet gezegd dat er vanzelf betere leiders in die leegte stappen.'
'Als je een boom omhakt,groeit er niet vanzelf een grotere boom. Soms eindig je gewoon met een stronk.' 'Als je auto niet soepel loopt, is het niet aan te raden om die in brand te steken en te hopen dat er een betere langs komt rijden'. In zijn boek kiest Bevins fraaie beeldspraak om al te hoge verwachtingen van demonstraties te temperen. De zin van het de straat op gaan zou je haast ontgaan. 'Ik wil vooral uitdagen om ook na te denken over watnade revolte moet gebeuren', zegt Bevins. 'Verschillende deelnemers aan demonstraties die ik sprak, of ze nu op het Tahrir-plein hadden gestaan of op de barricades in Hongkong, vertelden me dat ze achteraf hadden gewild dat er meer aandacht was uitgegaan naar die vraag. Te vaak werden ze meegesleept in het soort denken dat typerend is voor mijn generatie: dat de geschiedenis zich vanzelf voortbeweegt, in principe richting het goede en dat het volstaat om af en toe een schop tegen het systeem te geven.'
In andere woorden: de machtsvraag wordt uit de weg gegaan?
'Zeker. Dat komt ook doordat de protestbewegingen van de afgelopen tien jaar vaak op dezelfde wijze gestructureerd waren. Het waren ogenschijnlijk leiderloze, spontane, horizontaal georganiseerde massaprotesten op straten en pleinen. Zeg maar het model dat we kennen van Occupy Wall Street. Het is ook niet zo gek dat deze organisatievorm telkens weer terugkwam. De Amerikaanse socioloog Charles Tilly heeft in zijn onderzoeken laten zien dat wanneer mensen protesteren, ze vaak kiezen voor de vormen die al om hen heen te zien zijn. Ze putten, zoals Tilly dat verwoordde, uit een bestaand betwistingsrepertoire. Het horizontale model waarin iedereen welkom is, niemand namens het geheel spreekt en aanwezigheid belangrijker is dan concrete eisen stellen is van meet af aan breed uitgemeten, met name in westerse media. Dit type protest werkt heel goed om grote massa's op de been te brengen en druk uit te oefenen. Het is minder geschikt om de ruimte op te vullen die er als gevolg van een revolte ontstaat.'
En dus kom je bij Lenin uit?
'Ja, niet zozeer in inhoudelijke zin dat opstand moet uitdraaien op een dictatuur van het proletariaat, maar wel in organisatorische zin. In Lenins optiek kon een omwenteling alleen succesvol tot stand worden gebracht door een beweging met een strakke organisatie en strikte hiërarchie. Een revolutionaire voorhoede gaat voorop, de rest moet volgen. Alle protestbewegingen zitten, simpel gezegd, op een spectrum met aan de ene kant het leiderloze model met ongebreideld geloof in spontaniteit en aan andere kant het leninisme. Ik presenteer dit spectrum bewust ook omdat de leiderloze protestbeweging historisch gezien juist een reactie was op de strakke kaders van het leninistische model dat lange tijd in zwang was in linkse kringen. Overigens verschilt het nogal hoe dit valt, afhankelijk van het lezerspubliek. Hier in Brazilië bijvoorbeeld is het vrij normaal om Lenins ideeën vooral in praktische zin als model te nemen. In de VS en Europa wordt er toch met wat meer bevreemding naar gekeken.'
Nu we het toch over Lenin hebben, de uitspraak, wellicht apocrief, over decennia waarin niets gebeurt en weken waarin zich decennia lijken af te spelen, is ook uitgangspunt in uw boek.
'Vooral omdat er afgelopen jaren zo ontzettend veel gebeurde. Nog nooit namen zoveel mensen wereldwijd deel aan demonstraties als in de periode 2010-2020. Natuurlijk is een decennium een kunstmatige afbakening in de geschiedenis, maar in dit geval denk ik echt dat er sprake is van een duidelijk afgebakend tijdvak. Het begon met Mohamed Bouazizi, de Tunesische straatverkoper die zichzelf in brand stak uit protest tegen corruptie en daarmee het startschot voor de Arabische Lente gaf. De covidpandemie was echt een duidelijk eindpunt dat wereldwijd het kleed onder massabewegingen vandaan trok. Bovendien werd het protestdecennium sterk gedreven door de opkomst van sociale media. Die werden gebruikt zowel om demonstraties zelf te organiseren als om die wereldwijd onder de aandacht te brengen. En ook het wegzakken van het aanvankelijke optimisme over digitale media als instrument voor positieve verandering valt binnen dit tijdsbestek.'
Er wordt natuurlijk nog steeds gedemonstreerd. Extinction Rebellion blokkeert de snelweg, de pro-Palestina-beweging zet tentenkampen neer op het universiteitsterrein.
'Zeker, maar dat zijn andere typen protesten dan bijvoorbeeld de Maidan in Kyiv of de Gezi-park-protesten in Turkije. De eerste ging over een fundamentele spanning over de plaats van Oekraïne in de wereld, een spanning die nog steeds niet is opgelost. De Gezi-parkprotesten waren typerend voor het protestdecennium omdat ze begonnen bij iets kleins, in dit geval de strijd om een stuk openbare ruimte, en vervolgens uitgroeiden tot een algeheel verzet tegen de macht. Daarna versterkte Erdogan zijn greep op de macht. In Brazilië kwam een linkse protestbeweging op gang vanuit de strijd om gratis openbaar vervoer. Dat mondde uiteindelijk uit in het aftreden van president Dilma Rousseﬀ en de opkomst van Bolsonaro. De recente protesten tegen het Israëlische geweld in Gaza en de westerse steun aan Israël doen me veel meer denken aan de betogingen tegen de Irak-oorlog. De boodschap is helder en duidelijk omkaderd: stop met het plegen van mensenrechtenschendingen.'
Zien we, kortom, iets veranderen in hoe protestbewegingen zich vormen en gedragen?
'Ik denk het wel. De protesten van het afgelopen decennium waren bedoeld als een soort preﬁguratie. Ze werden gedreven door het idee dat een nieuwe, betere werkelijkheid kon ontstaan door deze in microvorm zelf voor te leven. Dat idee is inmiddels niet meer zo in zwang. En ik zie ook dat de kaders strakker worden. Bij proGaza-demonstraties gold de onderlinge afspraak dat alleen oﬃcieel aangewezen woordvoerders met de pers mochten praten. Hier toont zich het besef dat ongebreidelde media-aandacht niet zonder meer een zegen is. Voor de journalisten was dit vaak een frustrerende ervaring. Die waren gewend op te kunnen gaan in de menigte en iedereen te kunnen bevragen. Hoe dan ook is het spontane er wel af. Er zijn momenteel demonstraties hier in São Paulo, weer over openbaarvervoersprijzen, maar er is veel meer aarzeling om aan te sluiten. Linkse groepen willen niet samen op straat staan met rechtse groepen, en omgekeerd.'
Tegelijk is de roep om 'verzet' niet weg. Met rechts-autoritaire stromingen steeds steviger aan de macht wordt telkens de vraag gesteld wat de tegenbeweging moet doen. Hoe zou u die vraag beantwoorden?
'Tweeledig. Ten eerste: beseﬀen dat protest en verzet veel meer behelzen dan een massabeweging die de straat op gaat. Zeker in landen waar die rechts-autoritaire stroming via verkiezingen aan de macht gekomen is, is dat een vreemde optie. Om de Verenigde Staten nog een keer als voorbeeld te nemen: je kunt moeilijk demonstreren tegen het feit dat Trump president is, tenzij je de legitimiteit van het hele democratische systeem in twijfel wil trekken. Wellicht ontstaan er demonstraties tegen speciﬁeke beslissingen, maar het eﬀect daarvan zal waarschijnlijk beperkt zijn. Soms moet je beseffen dat je in de verdediging zit en dat het doel is om een democratie zo veel mogelijk te beschermen in plaats van proberen het systeem te ontregelen. Dan kan het minstens zo nuttig en nobel zijn om op lokale schaal te proberen misstanden recht te zetten. Op die manier is ook uiteindelijk de burgerrechtenbeweging tot een grote beweging uitgegroeid. Je hoeft onvrede niet meteen naar het hoogste politieke niveau op te schalen.'
En punt twee?
'Besteed tijd aan menselijk contact. Grote maatschappelijke veranderingen begonnen vaak met kleine groepen die zich organiseerden rond een klein thema. En het waren de sterke onderlinge banden die ze in staat stelden kansen te grijpen toen die zich voordeden. Het organiseren van bewegingen is grotendeels naar de digitale wereld verplaatst, maar er is geen substituut voor samen rond de tafel zitten. Dat is bijna verzet op zichzelf. Een samenleving waarin iedereen voor zijn scherm zit kan maar moeilijk verandering teweegbrengen. Het zijn precies die geïndividualiseerde, neoliberale omstandigheden die het zo lastig maken om protesten op gang te brengen die ook duurzaam zijn en ook bouwen aan sterke instituties in plaats van enkel te ontregelen.'
En dus niet bang zijn voor de machtsvraag?
'Precies. Een belangrijke les van de jaren 2010 was dat het vooral reeds bestaande, goed georganiseerde groepen waren die macht naar zich toe konden trekken als de gelegenheid zich voordeed. Dit is een verschil tussen hoe links en rechts zich de afgelopen jaren hebben opgesteld. Links dacht na over een betere wereld en sprak zich uit tegen onrecht. Op een zeker moment werd het bijna modieus om macht, zeker die van de staat, te verwerpen in plaats van na te streven. Maar er zijn weinig rechtse bewegingen de afgelopen twintig jaar die dachten dat je de wereld kunt veranderen zonder de macht te grijpen. Het kan goed zijn dat die rechts-autoritaire beweging lange tijd aanblijft. Daarom is het nuttig om de periodes waarin er weinig lijkt te veranderen te besteden aan contact leggen met mensen die geven om dezelfde dingen als jij. Als het moment voor verandering dan komt, die weken waarin zich een decennium afspeelt, dan sta je als collectief paraat.'
If We Burn: The Mass Protest Decade and the Missing Revolutionis in Nederlandse vertaling verschenen alsHet protestdecennium: Wereldwijde opstanden 2010-2020bij uitgeverij Omniboek
De Arabische Lente bleek wegbereider voor nieuwe Arabische dictaturen