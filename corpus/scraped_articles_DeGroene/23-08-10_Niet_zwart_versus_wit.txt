Niet zwart versus wit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 augustus 2023
InDe onvermijdelijkheid van geweld(1968) gaf de Malinese schrijver Yambo Ouologuem een beeld van Afrika dat volgens critici westerse stereotypen bevestigde. Het boek werd jammerlijk niet als universeel beschouwd.

In 1968 wordt het Franseliteraire establishment opgeschrikt door de verschijning vanDe onvermijdelijkheid van geweld,de extravagante debuutroman van de Malinese Yambo Ouologuem, op dat moment nog maar 28 jaar oud. In het begin van de roman, we schrijven het jaar 1202, lijkt het er heel even op dat Ouologuem van plan is om zich in het spoor van de zeventiende-eeuwse kroniekschrijvers van West-Afrika te voegen, maar na tien pagina's is het historische project al volledig uit zijn voegen gebarsten. Een zekere Saïf El Haram -what's in a name- doet een greep naar de macht, waarna hij de vier vrouwen van zijn overleden vader, onder wie zijn eigen moeder, tot een huwelijk dwingt. De stroom van buitensporige gebeurtenissen, opgetekend in een mengeling van satirische en quasi-mythische beelden, is niet meer in te dammen.Yambo Ouologuem ontving de Prix Renaudot, een van de grootste literaire prijzen in Frankrijk, en kreeg in eerste instantie lovende kritieken. VolgensLe Figarohad de auteur 'het zuiverste Frans weten te verenigen met het donkerste Afrika'. Dat klinkt koloniaal en dat is het ook, maar feit is dat de geschiedenis van de fictieve staat Nakem wordt opgediend als een aaneenschakeling van redeloze gewelddaden, afgewisseld met libertijnse beschrijvingen van seksuele uitspattingen.Een heel enkele keer geeft Ouologuem zich over aan de taal der tederheid.
De eerste ontmoeting van het mythische liefdeskoppel Tambira en Kassoumi verloopt bijvoorbeeld zo: 'De vrouw droeg de man zoals de zee een schip draagt, met een traag wiegende beweging, omhoog en omlaag, die nauwelijks de onderliggende onstuimigheid verried.'
De idylle houdt geen stand. Het lichaam van Tambira, lijfeigene van de zoveelste telg uit de Saïf-dynastie, wordt in een beerput gevonden nadat handlangers van de heerser haar een nachtlang hebben verkracht. 'Ze lag daar, in een hoek, met wormen die in haar neusgaten kropen; haar hoofd stak uit de ontlasting, tegengehouden door een schuifknoop die aan een van de planken was gebonden.'
In zijn voorwoord bij de Nederlandse vertaling bekent de Liberiaans-Nederlandse schrijver Vamba Sherif dat hij het boek van Ouologuem aanvankelijk niet uit durfde te lezen. Sherif vreesde datDe onvermijdelijkheid van geweldeen bevestiging zou zijn van de oude westerse stereotypen over Afrika en legde de roman terzijde.
Wat het ingewikkeld maakt, is dat de beeldenstorm van Ouologuem juist bedoeld is om de clichés van zijn eigen tijd te ontkrachten. De meeste Franse koloniën, waaronder Ouologuems geboorteland Mali, waren in 1960 onafhankelijk geworden en het wasbon tonom prekoloniaal Afrika voor te stellen als de bakermat van een hoogstaande beschaving, die door Europese slavenhandelaars en andere witte overheersers vernietigd werd.
Yambo Ouologuem zet een heel ander verhaal neer. In zijn Afrika maken feodale koningen zoals de Saïfs de dienst uit, zijn extreme vormen van uitbuiting meer regel dan uitzondering en volgt de ene gruwelijke oorlog de andere op. In een interview metThe New York Timesuit 1971 stelt Ouologuem dat het beeld van de Afrikaan als 'slaaf' of 'neger' al gecreëerd is in de eerste periode van Afrika's onderdrukking, 'toen zwarte leiders andere zwarten tot slaaf begonnen te maken'. Daarna verschenen de Arabieren op het toneel en tot slot maakten de Europeanen de onderwerping van het Afrikaanse continent compleet.
Ouologuems tegendraadse revisie van de geschiedenis paste op geen enkele manier in de ideologie rondom de dekolonisatie van Afrika. Léopold Sédar Senghor, vooraanstaand dichter en eerste president van het onafhankelijke Senegal, verweet Ouologuem dat het hem aan een morele houding ontbrak en, misschien wel erger, dat de Malinese schrijver zijn voorouders verloochende. Senghor was een van de grote pleitbezorgers van denégritude,een literaire beweging die ontstond als reactie op Frans racisme en die de culturele eigenheid van de zwarte mens in positieve zin centraal stelde.
Voor Ouologuem was de geschiedenis echter geen kwestie van zwart versus wit. En de literatuur ook niet. Hij had niet de ambitie om een Afrikáánse schrijver te zijn, hij wilde schrijver zijn. Daardoor was hij zijn tijd vooruit, maar zou hij uiteindelijk niet begrepen worden. Niet door zwart, niet door wit.
Vanaf het begin van de jaren zeventig wordt Ouologuem beschuldigd van plagiaat.De onvermijdelijkheid van geweldzou zwaar op het werk van gerenommeerde schrijvers als Graham Greene en André Schwarz-Bart leunen. Na een rechtszaak, aangespannen door Greene, wordt het boek uit de handel gehaald. Ouologuem keert ontgoocheld naar Mali terug, waar hij zich voor de rest van zijn leven op het islamitisch geloof stort. Met de westerse wereld wil hij niets meer te maken hebben.
Er is een andere Afrikaanse auteur voor nodig om Yambo Ouologuem en zijn werk aan de vergetelheid te ontrukken. In 2021 wint Mohamed Mbougar Sarr, afkomstig uit Senegal, de Prix Goncourt metDe diepst verborgen herinnering van de mens. De hoofdpersoon van het boek, een aankomend schrijver, gaat op zoek naar het verhaal achter een mysterieuze cultroman die enorme impact op zijn gemoedsgesteldheid heeft. Het boek laat hem na lezing niet meer los. En omgekeerd.
Sarr maakt er geen geheim van dat hij zich heeft laten inspireren door de verwikkelingen rondomDe onvermijdelijkheid van geweld. Sterker nog, zijn roman kan gelezen worden als een reflectie op het lot van de Afrikaanse schrijver, die vroeg of laat wordt vastgepind op kwesties die samenhangen met afkomst en huidskleur.
Hoe hard hij daar ook aan probeert te ontsnappen. Een westerse schrijver die teruggrijpt op het werk van voorgangers geeft een staaltje van zijn literaire kunnen. Voor Yambo Ouologuem ligt dat - in zijn tijd - anders. De ironie wil dat Ouologuem elementen uit andere literaire en culturele tradities gebruikte omdat hij zijn boek naar een meer universeel niveau wilde tillen.
'Het is niet zomaar een Afrikaanse roman', zegt hij in het interview metThe New York Times. 'Het gaat over problemen waar alle beschavingen in bepaalde perioden van hun ontwikkeling tegenaan lopen.'
Tegen het eind van het boek beschrijft Ouologuem een Chinees tijdverdrijf, waarbij twee vogels met een lijn aan elkaar worden gebonden. Als ze in de lucht worden gegooid, raken de vogels verstrikt in de lijn, verwonden zichzelf en elkaar, en sterven een wrede dood: 'De mensheid is zo'n soort gevogelte. We zijn allemaal slachtoffer van dat spel; los, maar met geweld aan elkaar gebonden. Allemaal, zonder uitzondering.' De tragiek van Yambo Ouologuem is dat zijn werk als uitzonderlijk werd beoordeeld, in plaats van als universeel.
AFP / ANP | Yambo Ouologuem in 1971 YAMBO OUOLOGUEM De onvermijdelijkheid van geweld Vertaald door Martine Woudt & Gertrud Maes. Uitgeverij Jurgen Maas, 286 blz.