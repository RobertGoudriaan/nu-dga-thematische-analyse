'Je doet het al snel fout' Onderzoek De notaris als fraudedetective

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 september 2023
Notarissen fungeren steeds meer als verlengstuk van de opsporingsdiensten. Ze hebben geheimhoudingsplicht, maar ook meldplicht bij dubieuze transacties. 'Kun je van een notaris uit Lutjebroek verwachten dat hij internationale fraude ontmaskert?'
Theun Seinstra's bezoeker is vervan huis als hij in februari 2020 aanbelt bij het chique Amsterdamse kantoorpand van Seinstra Van Rooij Notarissen. De 29-jarige rozenkweker die over de met tapijt beklede trappen van het kantoor vlak bij het Museumplein stapt, woont in de Ecuadoriaanse hoofdstad Quito. Maar een vastgoeddeal is deze intercontinentale reis waard: de notaris zal zo een akte ondertekenen ter waarde van 25 miljoen euro.
De notaris kent zijn klant. In ruim tien jaar tijd kocht rozenkweker Sven van Weerdenburg acht herenhuizen en appartementen in dure wijken van Amsterdam, Haarlem, Den Haag en Rotterdam. Op één transactie na verliepen alle aankopen via Seinstra's notariskantoor. In totaal betaalde de twintiger voor zijn Randstedelijke vastgoed 11,3 miljoen euro. Dat maakt de nu te ondertekenen papieren opmerkelijk: het genoemde hypotheekbedrag in de akte is meer dan het dubbele.
Er staat meer opvallends in de akte. Zo doet een ingewikkelde bepaling jurist en universitair docent Robert Helder denken aan een mogelijke neplening. In de hypotheekakte staat namelijk geen concreet uitgeleend bedrag vermeld, zoals bij een hypotheek toch gebruikelijk is. In plaats daarvan kan de hypotheekverstrekker het onderpand opeisen bij wanbetaling over 'verstrekte en/of alsnog te verstrekken geldleningen'. 'Het is bizar', zegt de voormalig kandidaatnotaris, tegenwoordig ook inspecteur bij de politie. 'Als dit een schijntransactie is, creëer je een legitimatie van 25 miljoen euro.'
Van Weerdenburg leent het geld bovendien niet bij een bank, maar van het Panamese bedrijf Westhill Business Corp. Die brievenbusfirma is gevestigd op de 26ste etage van een wolkenkrabber in Panama City. De president-directeur van de firma heet geen Sven, maar de achternaam moet de rozenkweker bekend voorkomen: Van Weerdenburg.
Notarissen als Seinstra spelen een sleutelrol in de Nederlandse strijd om dubieuze geldstromen te traceren. Net als banken zijn ze aangewezen als poortwachter, wat betekent dat ze onderzoek moeten doen naar hun klanten. Ongebruikelijke transacties dienen ze te melden bij de zogeheten Financial Intelligence Unit (FIU). Als geld een duidelijk criminele herkomst heeft, zijn ze verplicht hun dienstverlening te weigeren.
In de praktijk balanceren notarissen op een wankel koord, waarbij ze rekening moeten houden met tegenstrijdige verplichtingen en belangen. Een crimineel helpen met illegale zaken mag niet, maar een twijfelachtige klant uit voorzorg weigeren is ook niet toegestaan. De notaris heeft namelijk de wettelijke taak iedere burger die aanklopt te helpen - ook een veroordeeld witwasser moet een huis kunnen kopen. Verder mogen notarissen niet openlijk spreken over mogelijke misstanden, want ze hebben een geheimhoudingsplicht. Tot slot zijn notarissen ondernemers, die geld verdienen naarmate ze meer aktes passeren. Klantonderzoek gaat dus ten koste van de winst.
Vanuit zijn poortwachtersrol zou de notaris Van Weerdenburg in februari 2020 een lijst kritische vragen gesteld moeten hebben, en moet hij minstens overwogen hebben om een melding bij de FIU te doen. Of dat daadwerkelijk is gebeurd is niet na te gaan, precies vanwege het wankele koord waarop de notaris balanceert. Indien Seinstra een melding heeft gedaan, mag hij dat niet vertellen aan informerende journalisten. 'Op individuele gevallen mag en kan ik niet reageren en ik heb verder ook geen behoefte aan een gesprek', laat de notaris schriftelijk weten.
Sven van Weerdenburg mag wel vragen beantwoorden over de achtergrond van de opmerkelijke akte, maar doet dat niet. Een werknemer van rozenfamiliebedrijf Welyflor stuurt een mail vanDe Groenedoor naar Ecuador, er komt geen antwoord terug.
De Groene Amsterdammer deed vorig jaaronderzoek naar Nederlands vastgoed in handen van offshore bedrijven, afkomstig uit landen als de Britse Maagdeneilanden en Samoa. Het leverde een overvol databestand op van vastgoedbezitters en vastgoedfinanciers. Van een deel van de gevallen lukte het de identiteit te achterhalen. Tussen de huizenkopers zaten criminelen, belastingontwijkers en andere liefhebbers van privacy. Nu zetten we de vergaarde data in voor onderzoek naar de beroepsgroep waarvan de medewerking onontkoombaar is voor kwaadwillenden die een Nederlands pandje willen kopen: notarissen.
We lazen honderden akten, op zoek naar patronen in de gebruikte financiële constructies. We noteerden namen van notarissen, om te ontdekken welke notaris de meeste akten voor offshore bedrijven ondertekent. We maakten rondjes langs verdachte panden, om uit te vogelen wie precies de klanten waren die zelf vaak niet met naam voorkwamen in de stukken van het Kadaster. En benaderden notarissen voor gesprekken.
De aangekochte villa's en appartementen in onze database verdienen per definitie extra aandacht van notarissen. Niet voor niets loopt bij toezichthouder Bureau Financieel Toezicht momenteel een onderzoek naar de rol van notarissen bij risicovolle transacties met betrekking tot vastgoed in handen van dit soort buitenlandse bedrijven. Notarissen zouden bij de financiering of aankoop van Nederlands vastgoed door bedrijven uit pakweg Panama extra kritische vragen moeten stellen, en gekke antwoorden moeten doorbrieven aan de FIU.
Of de notarissen in ons databestand hun klanten gemeld hebben is door hun geheimhoudingsplicht moeilijk te controleren: net als Seinstra mogen ook zijn collega-notarissen in principe geen specifieke vragen vanDe Groenebeantwoorden. Wel is zeker dat de vakgenoten hun diensten niet hebben geweigerd, wat ze verplicht zijn te doen als sprake is van een duidelijke criminele transactie.
In sommige gevallen lijkt dat opmerkelijk. Zo kocht de Zuid-Afrikaan Jason Lambe, actief in de cannabissector, een bouwperceel in Amstelveen via Tulip Properties, gevestigd op de Seychellen. Blijkbaar wist hij notaris Martine Brummelhuis te overtuigen dat hij zijn tropische spaarpotje op legale wijze had weten te vullen. Lambe is inmiddels door twee gemaskerde mannen geliquideerd in een restaurant in Johannesburg, Zuid-Afrika. Notaris Brummelhuis reageert niet op telefonische en schriftelijke verzoeken.
Een andere schimmige huiseigenaar in de database is Jasminko K. Hij kocht binnen anderhalve maand twee vrijstaande huizen via een bedrijf uit Dubai. Inmiddels is K. verdachte in een witwaszaak, het Openbaar Ministerie eist vijf miljoen euro van hem. Had de Woerdense notaris Udo Louwerens deze geboren Utrechter moeten weigeren? Nee, zegt de notaris. 'Met de transactie zelf was niets mis, het geld kwam gewoon van een Nederlandse bankrekening. Of een bedrijf nu in Dubai zit of in Nederland, dat is juridisch hetzelfde.' Louwerens liet K. persoonlijk naar zijn kantoor komen om vragen te beantwoorden. 'Tegenover me zat op het oog een keurig gezinnetje, geen zware crimineel.' Toch bleef het knagen: de notaris deed een melding bij de FIU.
Notarissen genoten in Nederlandlange tijd min of meer een blind vertrouwen. De lokale notabele die jonge gezinnen helpt met de aankoop van hun eerste huis stond in de publieke opinie boven elke verdenking. Van controle of regulering was dan ook beperkt sprake.
Dat alles verandert begin jaren tachtig van de vorige eeuw. Notaris Josje Slis-Stroom wacht gespannen in de bar van het Hilton-hotel op twaalf miljoen dollar. Haar Amsterdamse notarispraktijk loopt al jaren slecht en haar financiele tekort loopt op richting de tien miljoen gulden. Haar nood is bovendien acuut: volgende week wacht een boekencontrole.
Vandaar dat ze in haar wanhoop drie miljoen gulden aan klantengeld heeft toevertrouwd aan meesteroplichter Ari Olivier. De 'heer van stand', zoals een jonge misdaadjournalist hem in 1981 inDe Telegraafomschrijft, kan haar dankzij die provisie een veelvoud in valse dan wel zwarte dollars toespelen. Als de gesoigneerde gentleman zijn Jaguar voor het hotel parkeert en met twee propvolle koffers de lounge binnenstapt, zijn haar problemen opgelost. De vastgoedondernemer wiens miljoenen ze stiekem geleend heeft, hoeft er niets van te merken.
De affaire-Slis-Stroom is de eerste grote zaak voor beginnend verslaggever Peter R. de Vries. Met de meer ervaren collega Cees Koring reconstrueert hij hoe de notaris na lang wachten hysterisch haar bank belt, met de dringende vraag of Heer Olivier haar twaalf miljoen dollar al heeft ingeladen. Dat bedrag klinkt niet bekend, krijgt ze te horen. Wel heeft de meesteroplichter de besproken drie miljoen gulden contant opgenomen - het klantengeld van notaris Slis-Stroom is verdwenen.
De zaak leidt tot grote ophef. Zeker als De Vries en Koring onthullen dat het Gerechtshof Amsterdam notaris Slis-Stroom twee jaar eerder heeft betrapt op een miljoenentekort, maar ze na een schorsing gewoon weer aan het werk mocht. 'Ik heb het Nederlandse notariaat altijd beschouwd als een eilandje van betrouwbaarheid, maar mijn vertrouwen en dat van veel anderen is tot het nulpunt gedaald', klaagt benadeelde A. Zuiderent tegen De Vries.
Dankzij de affaire gebruiken notarissen tegenwoordig een aparte rekening voor het geld van hun klanten. Een proces van de bestolen vastgoedondernemer tot aan de Hoge Raad leidt uiteindelijk tot een wetswijziging die de zogenoemde derdengeldenrekening verplicht stelt voor notarissen: voortaan moeten notarissen het geld van hun klanten bewaren op een aparte rekening.
Het is niet de enigeverandering. In 1999 onderwerpt de Notariswet de beroepsgroep aan de grillen van marktwerking. Notarissen zijn tegenwoordig ondernemers die geld moeten verdienen. In de jaren erna krijgen de ondernemers er meer publieke taken bij. De Wet ter voorkoming van witwassen en financieren van terrorisme (Wwft) in 2008 legt een zware nadruk op de poortwachtersrol van notarissen. Vanaf dat jaar fungeren ze steeds meer als verlengstuk van de opsporingsdiensten.
Sindsdien lijken notarissen zich langzaam bewust te worden van hun verantwoordelijkheid. In 2015 ontving de FIU van 119 notariskantoren 322 meldingen. Zes jaar later meldden 318 notarissen elfhonderd ongebruikelijke transacties.
Tegelijkertijd blijkt uit wetenschappelijk onderzoek dat notarissen maar matig overtuigd zijn van hun missie om criminele geldstromen op te sporen. Net als accountants, advocaten en belastingadviseurs hebben notarissen de poortwachtersrol niet 'in hun dna', concludeerden Karin van Wingerde en Claire Hofman vorig jaar in onderzoek voor de Erasmus Universiteit. Ze spreken van 'wisselend draagvlak' en de vrees om de cliëntrelatie en eigen portefeuille te schaden.
Notarissen, makelaars en taxateurs tonen 'opstandige betrokkenheid', karakteriseert Bob Hoogenboom, hoogleraar Forensic Business Studies aan Nyenrode Business Universiteit, de beroepsgroep in een rapport van zijn hand uit 2021. Hij wijt het gebrek aan enthousiasme voor de strijd tegen witwassen aan onwetendheid, desinteresse en weerstand tegen administratieve verplichtingen.
Nederlandse notarissen zijn slecht in het uitzoeken met wie ze zaken doen, concludeerde het internationaal opererende Financial Action Task Force (FATF) vorig jaar. Notarissen zijn verplicht uit te zoeken wie de eigenaar van een vennootschap is, maar nemen vaak genoegen met de handtekening van een pseudo-eigenaar, bijvoorbeeld een medewerker van een trustkantoor. 'Dit is in het bijzonder het geval als sprake is van offshore en complexe legale structuren.'
De Koninklijke Notariële Beroepsorganisatie (KNB) laat in een reactie weten dat notarissen die pseudo-eigenaren registreren gewoon de wet toepassen. Verder merkt het FATF-rapport op dat notarissen handel in vastgoed niet zien als transacties met een hoger risico op witwassen, terwijl daar toch voldoende aanleiding toe is. Ook leunen met name kleinere notariskantoren te veel op gegevens aangeleverd door de cliënt, die bijvoorbeeld zelf mag opgeven of hij of zij in het thuisland een invloedrijk politicus is.
Met alle extra regels en toezichthoudersis het voor criminelen lastiger geworden om de zwakke schakels in het notariaat te vinden. Toch is het systeem nog niet waterdicht, zo merken inspecteurs van de politie als ze op 14 januari 2010 een verdachte afluisteren.
Chris K. denkt op dat moment vrijuit te kunnen praten. De vastgoedman uit Soest belt met een potentiële koper. Wat hij niet weet is dat politieagenten meeluisteren: ze vermoeden dat K. de financiële man is in een netwerk van wietkwekers. Of zijn gesprekspartner nog even geen notaris wil benaderen voor het papierwerk, horen de inspecteurs hem vragen. K. raadpleegt liever zijn eigen notaris, bij wie hij vaker aktes laat passeren. Een notaris die ook zijn testament en huwelijksakte heeft opgemaakt. Een notaris die hij vertrouwt.
In een ander afgeluisterd gesprek licht de vastgoedondernemer zijn voorkeur toe. Een van zijn handlangers kan 'kloten en schuiven' met koopaktes, want een klerk op het kantoor van de notaris 'past de nota aan op ons verzoek', legt hij uit.
Witwassers als K. kunnen door een leemte in de regelgeving risicoloos de zwakste plekken van het notariaat traceren en uitbuiten. Hoe zogenoemd notarisshoppen werkt? Je gaat bij meerdere notarissen langs voor een oriënterend gesprek. Je stelt iets onoorbaars voor, en kijkt hoe ze reageren. Als de notaris je wijst op zijn meldplicht, zeg je: 'Bedankt voor de koffie' - en stap je op.
De meldplicht van notarissen geldt namelijk niet tijdens een oriëntatiegesprek. Dankzij die omissie kunnen criminelen van kantoor naar kantoor gaan tot ze een notaris vinden die bereid is een oogje dicht te knijpen of het stellen van kritische vragen beschouwt als tijdverspilling.
Notarissen kunnen elkaar na een verontrustend oriëntatiegesprek niet eens waarschuwen voor malafide klanten. Ze mogen vanwege hun geheimhoudingsplicht niet onderling communiceren over mogelijke criminelen aan wie ze dienstverlening hebben geweigerd. Op dit moment ligt er een wetsvoorstel voor dat notarissen toestaat een collega discreet in te lichten. De nieuwe wet is een van de grote wensen van de KNB. Het zou notarisshoppen moeilijker maken.
Dat sommige notarissen extreem populair zijn in criminele kringen, durft Jo-Anne Kramer wel te stellen. De promovenda aan de Vrije Universiteit onderzoekt al sinds haar masterscriptie witwasnetwerken in Nederland. In gekleurde modellen vormt ze politiedata om tot een wolk van onderling verbonden boeven die voorkomen in politieonderzoek naar witwassen van drugsgeld. In haar meest recente publicatie figureren 198 zakenlieden, van accountants tot autohandelaren, die tussen 2016 en 2020 diensten verleenden aan door politie onderzochte drugscriminelen. Veertien van deze dienstverleners werkten in het notariaat. Niet alle veertien zullen bewust hebben meegewerkt aan witwastransacties, benadrukt ze. Maar een deel van de notarissen en kandidaat-notarissen heeft wel heel veel criminele contacten. Zo doen twee notarissen ieder zeven keer zaken met drugscriminelen. Een ander heeft tien criminele contacten. De notaris die het sterkst verweven was met het criminele milieu, is te linken aan vijftien criminelen. Kramers onderzoek toont aan dat criminelen de zwakke plekken in het notariaat nog altijd weten te vinden.
De grote meerderheid van deze notarissen is waarschijnlijk niet voor de dienstverlening aan criminelen veroordeeld, zegt Kramer. Politieonderzoeken zijn over het algemeen niet op witwassers gericht. Notarissen zijn bijvangst in de speurtocht naar drugshandelaren. 'Het Openbaar Ministerie seponeert veertig procent van de witwaszaken. Ze zijn te ingewikkeld om op te lossen.'
Notarissen hebben genoegideeen over manieren waarop de beroepsgroep het verplichte checkwerk effectiever kan doen. Al jaren lobbyt het notariaat via de KNB voor het doen van anonieme meldingen, zodat hun naam niet voorkomt in het voor de crimineel inzichtelijke strafdossier. De beroepsorganisatie wijst erop dat ongeveer de helft van de notarissen zegt weleens bedreigd te zijn. Een op de dertien notarissen heeft naar eigen zeggen zelfs fysiek geweld ondergaan.
Veelzeggend is wellicht het verzoek van een notaris die niet vertrouwde dat een klant tonnen overmaakte vanaf een rekening op de Britse Maagdeneilanden. Hij deed een melding en is medeverantwoordelijk voor het opsluiten van de witwasser van een grote Nederlandse drugscrimineel. De notaris wil liever niet met naam en toenaam inDe Groene,uit vrees voor represailles.
Meerdere ministers stemden de afgelopen jaren niet in met het verzoek om anoniem te mogen melden. In strafzaken moet nu eenmaal duidelijk zijn van welke bron bewijs afkomstig is, luidt het argument. Toenmalig justitieminister Ferd Grapperhaus wees er de lobbyende notarissen in 2019 bovendien op dat voor zover bekend geen enkele notaris een dreigement heeft ontvangen, specifiek naar aanleiding van zijn of haar klikgedrag. Daarnaast zeggen notarissen dat ze niet over de juiste instrumenten beschikken om criminelen te betrappen. Geld kan overal vandaan komen en criminelen tuigen steeds ingewikkelder structuren op, legt de Woerdense notaris Udo Louwerens uit. 'Kun je van een notaris uit Lutjebroek verwachten dat hij internationale fraude ontmaskert?' vraagt hij zich retorisch af.
Universitair docent Robert Helder is dat met Louwerens eens. 'Notarissen kunnen vragen stellen, openbare bronnen raadplegen, zoeken op internet. Het enige verschil met bijvoorbeeld journalisten is dat ze inschrijvingen bij de gemeente kunnen inzien.' Dat is gek, want notarissen zijn naast ondernemer ook verlengstuk van de overheid, vindt hij. 'Het passeren van aktes is een staatstaak.' Helder pleit voor inzage voor notarissen in eerdere veroordelingen van (ex-)criminele klanten.
Onlangs is het instrumentarium van notarissen zelfs nog verder geslonken. Na een uitspraak van de Europese rechter is het register van bedrijfseigenaren voor hen gesloten, om de privacy van ondernemers te beschermen. Gevolg is dat notarissen niet langer met een paar muisklikken in het zogenoemde UBO-register kunnen achterhalen wie schuilgaat achter een schimmige vennootschap. Het ministerie van Financiën laat weten poortwachters als notarissen op termijn weer te willen toelaten tot het register.
Het notariaat voelt zich aangevallen. Toezichthoudende instanties controleren de beroepsgroep steeds strenger, waarbij sommige notarissen niet snappen wat het precieze doel van alle controle is. Meldende notaris Udo Louwerens: 'Het voelt niet meer alsof we samen op zoek gaan naar crimineel geld, maar alsof zij op zoek zijn naar notarissen die het fout doen.'
Het lijkt net of het nooit goed is, zegt Louwerens. Wie te snel een klant weigert kan de tuchtrechter op zijn dak krijgen, maar bij te weinig actie ziet het Openbaar Ministerie je als medeplichtige. 'Het voelt soms alsof je gebeten wordt door ofwel de hond of de kat.' Niet toevallig neemt de animo voor het vak af, merkt hij. Kandidaatnotarissen hebben geen zin in de verantwoordelijkheden en druk die horen bij het notarisschap, merkt hij. 'Als er iets speelt, doe je het al snel fout. Geen van de kandidaten op mijn kantoor wil nog notaris worden.'
Dit onderzoek is mede mogelijk gemaakt door Vereniging Veronica