Een gedicht dat genoeg heeft aan zichzelf Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Je kunt haiku's scherp vertalen en uitgebreid toelichten, zoals Jos Vos doet met het werk van Japans beroemdste haikudichter, Matsuo Basho. En soms kun je ook nog gewoon over een haiku struikelen.
Toshiharu Oseko was een Japanse reisgids.Hij was negentien jaar oud toen hij, drie jaar na de Tweede Wereldoorlog, met tuberculose werd opgenomen in een sanatorium. De acht jaar die zijn opname zou duren, gebruikte hij om te lezen - naast Japans ook in het Engels, Frans en Duits. Toen hij in 1956 uit het sanatorium ontslagen werd, vond hij het werk dat hij zijn verdere leven zou doen.
Op zijn routes kwam Oseko vaak langs plekken die eerder waren bezocht en vastgelegd door de Japanse haikudichter Matsuo Basho. Hij probeerde zijn toeristen enthousiast te krijgen voor Basho's werk, maar raakte gefrustreerd. Wat men meekreeg was een korte, schilderachtige indruk van een landschap, vogel of insect; het ontbrak hun aan de achtergrondkennis die je nodig had om te kunnen horen hoe veel er in zo'n kort gedicht gebeurde.
Hij begon aan zijn levenswerk:Basho's haiku: Letterlijke vertalingen voor zij die de originele Japanse tekst wensen te lezen, met grammaticale analyse en verklarende noten- in twee delen. Het eerste verscheen na zeven jaar arbeid in 1990, het tweede zes jaar later, met een juichend buikbandje: 'ALLE HAIKU (HOKKU) VAN BASHO zijn in deze twee delen vanBasho's haikueindelijk naar het Engels vertaald, waarschijnlijk voor de eerste keer!'
Aan het eind van zijn voorwoord bedankte hij 'in het bijzonder' zijn dochter Kyoko, 'voor haar hulp bij het maken van de additionele Chinese karakters in mijn tekstverwerker'. Een toerist met echte interesse had voortaan een ingang tot de diepgang van Basho's poëzie.
Basho werd in de zeventiende eeuw geboren nabij Kyoto, de toenmalige hoofdstad, als zoon van een laaggeplaatste samoerai. Toen op zijn twaalfde zijn vader overleed, was Basho waarschijnlijk al in dienst van de plaatselijke adel, als page van een jonker, Todo Yoshida. Dat bleef hij tien jaar lang, tot Yoshida op jonge leeftijd stierf en opgevolgd werd door zijn broer. Over de paar jaar daarna is weinig bekend. Het lijkt erop dat Basho een carrière voor zich zag als ambtenaar, en 'een tijd gefascineerd was' (zoals hij dat omschreef) door homoseksualiteit. Daarnaast begon hij naam te maken als dichter, eerst in Kyoto, en later ook in bruisende handelsstad Edo, het huidige Tokyo.
Tegenwoordig staat Basho te boek als de grootste haikudichter die Japan heeft gekend. Een haiku wordt meestal omschreven als een gedicht van zeventien lettergrepen, verdeeld over drie regels, waarin een 'ogenblikervaring' wordt uitgedrukt. Van die omschrijving klopt alles maar half. De vorm telt geen lettergrepen maar'on'(het woord 'haiku' heeft er bijvoorbeeld drie), en de verdeling in meerdere regels ontstond pas in vertaling. Verder heeft de haiku een sterk allusief karakter - het ging dus zelden om de directe beschrijving van een eigen ervaring.
In feite bestond de haiku tijdens Basho's leven nog niet. In zijn eigen tijd genoot hij bekendheid als meester in de'haikai no renga',een vorm van kettingpoëzie, vaak geschreven door meerdere mensen tegelijkertijd. Wat we nu een haiku noemen, stamt af van dehokku,de strofe waarmee zo'n ketting begon. Later zou Basho naam maken met zijn reisdagboeken, vooralDe smalle weg naar het verre noorden,waarin hij zulke hokku vervlocht met verhalend proza.
De basale vraag van een kettinggedicht is hoe je de strofen aan elkaar verbindt, en het waren zijn ideeën over die verbinding waarmee Basho innoveerde. Hij maakte het verband tussen verzen - voorheen verbonden door woordgrappen of een verhalende lijn - veel abstracter. Basho spoorde zijn leerlingen aan om strofes niet door een taalgrap of inhoudelijke overlap te verbinden, maar door sfeer en stemming (zijn term was 'geur'). Een vers over een wezel die klemzit onder een gootsteen kon worden gevolgd door een vers over hoog, verwilderd gras, om een verlaten sfeer van armoede te schetsen.
Een ander karakteristiek aspect van het genre is de manier waarop traditionele, 'hoge' literatuur wordt vermengd met populair (soms vulgair en platvloers) taalgebruik. Met name dat verwijzende, eclectische karakter is moeilijk te vertalen - voor reisgids Oseko de aanleiding tot zijn grote arbeid.
Oseko's vertalingen bestaan uit vijf delen. De brontekst, in karakters en in Latijns schrift, een Engelse vertaling, een lijst met vertalingen per woord, soms inclusief vervoegingen en etymologie, en ten slotte een uitgebreide context. Bijvoorbeeld over Inari (de Shinto-beschermgod van vossen, vruchtbaarheid en rijst) of de tien soorten wilgen van Japan. Oseko heeft aan alles gedacht. Het gedeelte van zijn introductie over de invloed van de Chinese denker Zhuang Zi bevat een sectie over de erfzonde: 'Zhuang Zi heeft geen ideeën die lijken op de erfzonde.' We moeten gissen naar de toerist wiens verbijsterende vraag voor die bondige afdeling heeft gezorgd.
Er was kortom veel nodig om de westerse lezer in te wijden in Basho's oeuvre. Dat heeft ook Jos Vos gedacht, wiens Nederlandse vertaling is verschenen bij uitgeverij Athenaeum. Zijn editie begint met een flinke inleiding, waarin meteen wordt afgerekend met een paar hardnekkige misvattingen (dat Basho een 'zen-dichter' was, bijvoorbeeld, die egoloze natuurervaringen beschreef). Vos geeft uitleg over de achtergrond en vorm van het genre, en schrijft een korte levensschets - iets beknopter dan de al compacte beschrijving in Makoto Ueda'sMatsuo Basho. Ook Vos' vertalingen bestaan uit meerdere onderdelen: een Nederlandse versie, de brontekst (ook hier zowel in Latijns als Japans schrift), en een toelichting. Het enige wat ontbreekt, zijn Oseko's vertalingen per woord - een keuze die ervoor gezorgd heeft dat je deze editie kunt meenemen zonder kleine koffer.
Vos' vertalingen worden gekenmerkt door een nadrukkelijke aandacht voorregister- een van de manieren waarop hij dat eclectische karakter van het genre geregeld weet te vangen. Als Basho bijvoorbeeld een plaatselijk woord voor 'turf' gebruikt, als populaire invloed(uniin plaats vandeitan),vertaalt Vos met 'turref': 'Geur er maar op los,/ pruimenbloesems op de heuvel/ waar ze turref steken.' Hij vertaalt ook Basho's voorwoord: 'Niet ver van het kasteel van Iga hebben ze iets dat "turref" heet; het stinkt.'
Daarmee levert hij een betere editie af dan de twee algemeen verkrijgbare Engelse vertalingen van Basho's volledige poëzie. Lang was er de editie van Jane Reichhold. Haar vertalingen zijn mooi, maar worden niet toegelicht: ze koos ervoor om Basho's leven in zeven hoofdstukken op te splitsen, en de gedichten af te wisselen met zijn biografie. Een paar jaar geleden verscheen er een nieuwe vertaling door Andrew Fitzsimons. Hij geeft erg bondig commentaar per gedicht maar houdt in zijn vertalingen zeventien lettergrepen aan, wat steevast zorgt voor onbeholpen, wijdlopige versies (het dwingt hem bijvoorbeeld'An olden pond now'te schrijven waar'An old pond'volstaat).
Het is niet te voorkomen dat er soms iets verloren gaat. Neem dit gedicht: 'Op een dorre tak/ is een kraai neergestreken -/ najaarsschemer.' Een hedendaagse lezer ziet daar één scène, waarbij de schemering het decor vormt voor de kraai op zijn tak. Maar een contemporaine lezer zou de hokku hebben ervaren als een nevenschikking van hoge en lage cultuur: de laatste regel (die je ook kunt vertalen als 'herfstavond' of 'late herfst') is een vaste topos uit de klassieke poëzie, terwijl kraaien en dorre takken populaire onderwerpen waren in de middeleeuwse schilderkunst. Basho bracht die twee tradities op zijn kenmerkende manier samen in een geheel, door zijn aandacht voor de overlap in sfeer.
(Het is misschien de vraag of zo'n leeservaring pas verloren gaatin de vertaling. Ook de hedendaagse Japanse lezer heeft haar niet zomaar meer.)
Zelfs met Basho's meest bekende hokku weet Vos iets nieuws te doen. Eerst een vertaling zoals je die online zou kunnen aantreffen: 'De oude vijver/ een kikker springt -/ geluid van water.'
Of neem deze (wat mij betreft té speelse) Engelse vertaling van R.H. Blyth:'The old pond,/ A frog jumps in -/ Plop!'
Vos pakt het anders aan. Hij merkt op dat het gebruikte woord voor 'kikker' in Basho's tijd al archaïsch was, dus kiest hij voor 'kikvors'. In plaats van 'geluid' kiest hij voor 'klank', een optie die voor de hand ligt, maar waarvan ik me afvraag of ik die eerder heb gezien. Verder plaatst hij zijn denkstreep na het beeld van de vijver, waar in het Japans een 'snijwoord' staat, terwijl veel vertalers de neiging niet kunnen onderdrukken om de sprong van de kikker met een denkstreep te verlengen. Vos' keuzes en context zorgen samen voor een van de scherpste versies die ik ken:
'De oude vijver-/ een kikvors springt erin/ de klank van water.'
Ook hier bespeelt Basho de literaire traditie. De kikker werd van oudsher bewonderd om zijn stem, en voorgesteld aan een bergstroom. Er bestond een klassieke, vastgelegde associatie met de felgele bloesem van de ranonkelstruik. Door een specifieke passage uit een canonieke bloemlezing stond de 'zingende' kikker bovendien symbool voor het dichterschap zelf. Basho werkt tegen al die verwachtingen in: hij plaatst zijn kikker niet aan een bergstroom maar aan een 'oude vijver', zonder bonte flora, en laat hem niet kwaken maar zwijgen: het geluid komt van het water. Een historische commentator interpreteert het gedicht bovendien als een begroeting - een typisch gebaar aan het begin van een kettinggedicht, dat meestal geschreven werd in het huis van een mecenas. De dichter-kikker (Basho) springt in de oude vijver (het onderkomen van een oude vriend).
Door de bladspiegel blijft het in Vos' vertaling gelukkig ook mogelijk om, naast alle studie, gewoonweg over een haiku te struikelen. Onze opvatting van de haiku als korte impressie mag dan historisch inaccuraat zijn, ze is wel begrijpelijk. Een van de vormen waarin de haiku de afstand in tijd en taal overbrugt, is als een directe, rake beschrijving van een zintuigelijke indruk. Een van de drijvende krachten achter mijn eigen interesse voor het genre was de Franse denker Roland Barthes, die ooit schreef dat haikuvertalingen ons iets lijken te geven 'wat onze eigen literatuur ons ontzegt': het recht om gangbaar te zijn, alledaags en onbeduidend, om wat we zien en voelen gewoonweg te noteren in korte zinnen. We mogen ons losmaken van de plicht om betekenisvol te zijn. Dat de haiku ons dat recht pas in vertaling geeft, doet daar eigenlijk niet aan af.
Daardoor gaat mijn voorkeur, waarschijnlijk, nog altijd uit naar de late Basho. Eerst lijkt hij nog op zijn tijdgenoten, met een grote liefde voor woordgrappen. Op den duur, en zeker tegen het einde, maken die plaats voor een beschrijving die genoeg heeft aan zichzelf: 'Mijn afgelegen hut:/ een vierkant van licht, dankzij/ de maan door het raam.'
Ondanks het succes van de haiku heeft wie het Japans niet machtig is slechts spaarzaam toegang tot het genre. Een paar jaar geleden werd ik wakker uit een droom waarin ook de dagboeken van Masaoka Shiki (die de term 'haiku' populariseerde) waren opgenomen in het Privé-domein van De Arbeiderspers. Het is jammer dat ik moest ontwaken - maar Vos' editie van Basho's verzamelde haiku is een grote troost.