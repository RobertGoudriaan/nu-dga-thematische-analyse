Koffers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 februari 2023
TELEVISIE Vlucht Dans Leef
Wanneer een vluchteling uit zee wordt gered en dan geluksvogel wordt genoemd, denk ik aan Marga Minco.Na de oorlog zei een vrouw tegen haar: 'Je leeft dus nog.' Ja, maar ouders, zus en broer niet. 'Dan mag jij van geluk spreken.' Extreme associatie bij een documentaire over Oekraïense balletdansers in Den Haag, maar dat die 'geluksvogels' zijn omdat ze kunnen wonen en dansen in het leegstaande gebouw van het Conservatorium, als The United Ukrainian Ballet, is een gedachte die zich even opdringt. Verdedigbaar ook als je het meet aan het gemiddelde vluchtelingenlot.
Ditteke Mensinks intiemeVlucht Dans Leefmaakt zowel duidelijk hoe waar dat in zekere zin is (ze bloeien waarlijk tijdens de incidentele indrukwekkende danspassages), maar veel meer nog hoe hoog de prijs is die ze betalen voor wat 'die man' hun, hun dierbaren, hun land aandoet. De camera dwaalt door gangen. Gaat soms een voormalig les- of vergaderlokaal binnen, waar een of meer bedden staan en persoonlijke spullen liggen. We zien hun koffer, gevuld met wat ze meenamen toen ze de zware beslissing tot vluchten namen. Die van Veronika: half gevuld met brokjes voor kat Boston. Die van Valeria met pyjama's, want ze houdt van comfortabele spullen die fijn laten slapen. Die van Vladyslav met eigen choreografieën, want hij is niet louter danser.
Ze beschrijven de nacht van de overval. De explosies die deden beseffen dat wat langer dreigde maar wat ze niet konden geloven, werkelijkheid werd. En toen nog drongen de consequenties maar langzaam door. Ondanks schuilkelders, bunkers, metrostations waarin ze schuilden. Juist de bittere werkelijkheid voelde onwerkelijk. Echt besef komt bij grote zaken vaak later. Pas toen ze niet meer huilden misschien, omdat de tranen op waren.
Dat dans niet hobby maar totale roeping is, maakt het extra bitter. Op veel telefoontjes staan dansfilmpjes uit hun kindertijd. Verdrietig zijn ze, overwegend leerlingen in het eindexamenjaar, dat ze alles rond afstuderen nooit meemaken. 'Alsof iets van ons is afgenomen', zegt iemand. Aarzelend, omdat ze zich schuldig voelen over achterblijvers. Rouwen over een choreografielerares, door een raket aan flarden gescheurd, net als de zevenjarige met wie ze naar het theater liep en die nooit spitzen zal dragen. Dmytro woont in een groter lokaal, met zusje, broertje, moeder en oma. Vader, in het leger, vindt één militair in het gezin voldoende. Maar medeleerling en boezemvriend Artem nam wel dienst. Ze bellen. Hij heeft met een raketwerper geoefend. En is ziekig door slechte uitrusting. Ze gaan hem spullen sturen.
Het 'Leef' uit de titel is zichtbaar in de dans. Maar ook in de liefde tussen Veronika en Vladyslav die een lokaal delen met Boston. En die tussen ontroerende hartsvriendinnen Masja en Ira: 'Jij bent een mens.'
Walter van der Kooi
Ditteke Mensink,Vlucht Dans Leef,NTR Het uur van de wolf, dinsdag 21 februari, NPO 2, 22.40 uur