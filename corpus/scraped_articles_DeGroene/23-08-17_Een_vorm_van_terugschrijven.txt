Een vorm van terugschrijven

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
17 augustus 2023
Op een dag vindt Herien Wensinkop zolder bij haar moeder een foto van een Amerikaanse soldaat (fijne, frisse Amerikaanse kop), met een mooie gevoelige opdracht erop geschreven.'I have two gifts to give, my life and love. My life I give to my country. My love I give to you.'
Ze zoekt verder en vindt 49 brieven van deze Stephen Ralph Mullins aan haar moeder. Hij is niet haar vader, maar wie is hij dan? Hij liet haar moeder zelfs een flink bedrag na. Zo begint het allemaal.
Wensink wil alles weten, ze leest het dagboek van haar moeder die in de jaren zestig een jaar op een Amerikaanse highschool in West Virginia zat, neemt contact op met die school, met oude vrienden van Stephen, met zijn ouders en zus, met legerfunctionarissen. Ze correspondeert met ze, zoekt ze zelfs op. Ik heb hier grote bewondering voor. Dit boek is een eerbetoon, een bedankbrief, gericht aan die merkwaardige Stephen, die in 1969 in Vietnam sneuvelde. Laatste twee zinnen: 'Negenenveertig prachtige brieven heb ik van je. Dit is mijn brief terug.' Ze brengt mensen uit heden en verleden in West Virginia tot leven en hier zijn ze dan, vlak voor mijn neus.
Wensink benadrukt in een verantwoording dat niet alles echt gebeurd is zoals zij het beschrijft. Af en toe zette ze bij scènes, vooral de oorlogsscènes, haar fantasie in, of maakte ze gebruik van wat daarover geschreven is. Ook heeft ze soms 'wat moeten goochelen met de chronologische volgorde'. Ze wilde 'Stephen Ralph Mullins leren kennen, ontdekken wie hij was, en wat hem dreef'.
De echtheid van haar boek hield haar flink bezig, om misverstanden te voorkomen noemde ze het op de kaft een roman. Ze citeert tussen haar verhaal door regelmatig uit beschouwingen en dagboeken over het soldatenleven destijds in Amerika, over de Vietnamoorlog, over West Virginia en de ellendige mijnbouw daar, die nu opgedoekt is. Dan schrijft ze bijvoorbeeld: 'In haar veelomvattende boek over oorlogWar: How Conflict Shaped Us,geeft historicus Margaret MacMillan een aantal veelvoorkomende redenen waarom mensen, meestal mannen, bij het leger gaan.'
Wensink wil liever geen onzin verkopen, dus niet alleen haar visie op een leven in kaart brengen, maar die plaatsen tegen de achtergrond van betrouwbare studies en berichten. Riskant, voor je het weet is een jongensleven een illustratie bij statistieken en ideologieën, maar zo ver laat ze het niet komen. Stephen Mullins is echt, een figuur, een Mensch, ik begon steeds meer van hem te houden (Wensink duidelijk ook). Ze neemt hem volstrekt serieus, dit geeft aan haar boek een sterk waarheidsgevoel. Stephen is geen illustratie, ze laat hem zien in al zijn jeugdige bravoure, in zijn verlangen de wereld te veroveren, in zijn schrijfambities, en in zijn schuldgevoel over een overleden broertje. En ook in zijn hardnekkige liefde voor Wensinks moeder die daar niet eens veel van moet hebben. Af en toe klaagt hij in zijn brieven over haar lauwe reacties, hij wil een toekomst met haar opbouwen. Maar daar komt het niet van.
Ik werd in dit krachtig getoonzette verhaal steeds verder naar binnen gezogen. Eerst dacht ik de zoveelste geschiedenis over oorlog en de gevolgen daarvan te moeten lezen, maar ik voelde me steeds meer betrokken bij deze 'gewone' Amerikaanse jongen met schrijfambities, die in zijn brieven zinnen schreef als: 'Je hebt soms vragen bij mijn gedrag. Maar je moet wel beseffen dat mijn leven heel anders is geweest dan het jouwe. Jouw leven is goed en netjes, maar ik heb van mijn leven een hel op aarde gemaakt.'
Dit greep me aan, ook al omdat Wensink gedetailleerd uitzoekt wat hem precies dwars zat over zijn leven. Ze slaagt erin, via minutieus onderzoek in krantenarchieven, een familietragedie haarscherp te ontrafelen en laat zien dat die tragedie tot in het heden door werkt. Ook de dood van Stephen is in West Virginia nog niet vergeten. Ze beschrijft in hartverscheurende details zijn begrafenis in dat kleine Amerikaanse dorp. Juist die detaillering en de rustige toon van haar verslag ervan pakte me bij mijn kladden. Haar boek steeg op, zal ik maar zeggen.
Wensink geeft een inkijkje in de denk- en leefwereld van arme mijnwerkers in een uithoek van Amerika. Hun kinderen wonen er nu nog. De'deplorables'zoals Hillary Clinton deze groep ooit denigrerend noemde. Het kost me nog steeds moeite om over deze uitspraak niet woedend te worden, ook Wensink houdt zich in. Ze bezoekt ze, ze accepteert ze, ze voelt gewoon voor ze, ook al stemmen ze allemaal Trump. Ze onderzoekt nu eenmaal alles. Ze sluit bijvoorbeeld vriendschap met Ron Williams, een getraumatiseerde vriend van Stephen, die een jaar later dan hij naar Vietnam vertrok en wel overleefde. Ook hem neemt Wensink serieus, ook over hem schrijft ze voorzichtig, tastend, haar hele boek is een voorzichtig boek. Ze slaagt erin haar emoties, die naarmate het boek vordert steeds dichter bij haar komen, op afstand te houden. Ze weet precies waar het in literatuur op aankomt: niet de schrijver moet huilen, maar de lezer.
Wensink voelt voor deze mensen, ook al stemmen ze Trump
HERIEN WENSINK Soldaat op zolder De Arbeiderspers, 311 blz archief Herien Wensink | Stephen Ralph Mullins is echt, een figuur, een Mensch