Het schaakbord van Iran De As van Verzet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 augustus 2024
Samen met milities in Irak, Syrië, Libanon en Jemen probeert Iran zijn invloed in het Midden-Oosten te bestendigen. De recente liquidaties door Israël van kopstukken van Hezbollah en Hamas is een nieuwe lont in dit licht ontvlambare kruitvat.
'Waarom helpt God Iranmet de overwinning?' vraagt de Iraanse generaal aan zijn strijders in de Syrische stad Albokamal in 2017. 'Omdat ons volk klaar is voor het martelaarschap. Jullie zijn degenen die door God zijn gekozen voor het martelaarschap', geeft hij zelf als antwoord.
De kleine generaal met donkere kringen onder zijn ogen, scherp afstekend tegen zijn zilverkleurige haar en kortgeknipte witte baard, is overal aanwezig op de slagvelden in het Midden-Oosten. Gehuld in zwarte en soms crèmekleurige kleding, met een wit gestreeptekeffiyehom zijn schouders, wordt hij omringd door strijders van verschillende milities. In zijn ene hand heeft hij een portofoon en in de andere een verrekijker.
Overal waar hij verschijnt, wordt hij begroet en vereerd. In de landen waar Iran invloed heeft, durven tegenstanders nauwelijks nee tegen hem te zeggen. Want zijn methoden variëren van het omkopen en intimideren van politici tot moord.
Hij is de bedenker en theoreticus van de As van Verzet, de reeks pro-Iraanse milities in Irak, Syrië, Libanon en Jemen die samen naar schatting meer dan tweehonderdduizend strijders tellen. In Syrië bestaan de door hem opgerichte religieuze milities uit onder anderen sjiitische Afghanen, Azerbeidzjanen en Pakistanen. In Libanon bekleedt zijn trouwe vriend, de secretaris-generaal van Hezbollah Hassan Nasrallah, al jaren de machtigste politieke en militaire positie. Op foto's legt hij zijn hand op Nasrallahs schouders terwijl ze naar de camera kijken. Ze bidden gezamenlijk, lachen en omhelzen elkaar.
Hij is de trouwe vriend en onvoorwaardelijke aanhanger van Hamas en Islamitische Jihad in Gaza. Hij stuurt kleine boten volgeladen met ballistische raketten, machinegeweren, sluipschuttersgeweren en drones naar de Jemenitische havenstad Hodeida, waar de Houthirebellen ze in ontvangst nemen. In 2015 reist hij naar Moskou. Binnen twee uur weet hij Vladimir Poetin te overtuigen van een directe militaire interventie in Syrië, ondanks het feit dat Poetin aanvankelijk aarzelt.
De kleine generaal is Qassem Soleimani. Hij werd begin 2020 gedood door een Amerikaanse drone-aanval op zijn auto in Bagdad, maar zijn invloed is nog groot als architect en uitvoerder van de 'voorwaartse verdediging' waarbij Iran confrontaties aangaat met vijanden ver buiten de eigen grenzen. De huidige leider van de Revolutionaire Garde, Hossein Salami, verwoordt het als volgt: 'Onze doctrines op het niveau van de grote strategie zijn defensief, maar onze strategieën en tactieken zijn offensief.' Het doel is om bedreigingen te neutraliseren voordat ze de grenzen van Iran kunnen bereiken en de strijd naar het grondgebied van de vijanden te verplaatsen. Daarom steunt Iran zijn bondgenoten in Libanon, Syrië, Irak, Jemen en Palestina.
Voorwaartse verdediging is volgens experts ook een synoniem voor de Iraanse koloniale macht. 'De manier waarop Iran zich profileert, hebben we niet meer gezien sinds de teloorgang van het Britse en het Ottomaanse rijk', stelt Michael Knights vanuit zijn kantoor in Washington. De Midden-Oosten-expert van het Washington Institute publiceert regelmatig analyses over de Iraanse invloed in de regio. 'Net als deze historische rijken weet Iran gezag uit te oefenen buiten zijn grenzen door economische kolonies te creëren.'
Op momenten van kwetsbaarheid tijdens crises of politieke transities weet Iran politieke en militaire elites in zijn invloedssfeer te krijgen. Vervolgens mondt die invloed uit in een zichtbare, materiële aanwezigheid en economische dominantie, waardoor de economische opbrengsten terugvloeien naar Iran en opnieuw worden gebruikt om nog meer invloed te verkrijgen. 'Uniek is daarbij de combinatie van staatsmacht en rebellerende macht', zegt Knights. 'Milities als Hezbollah in Libanon, de Houthi's in Jemen en de Popular Mobilization Forces in Irak weten vanuit een rebelse positie onderdeel te worden van de politieke status quo en transformeren deze van binnenuit.'
In een ruime zaalin de zuidelijke buitenwijk van Beiroet verzamelen zich duizenden Libanese sjiieten. Ze zitten op stoelen, hun gezichten strak gericht naar een groot scherm. In stilte volgen ze de live toespraak van Hassan Nasrallah vanuit zijn geheime huis. Gedurende meer dan een uur spreekt hij over de 'kwalitatieve operaties' die zijn strijdkrachten uitvoeren aan de noordelijke grens met Israël. 'We hebben een nieuw wapen, en binnenkort zal dit duidelijk worden op het slagveld. De zionistische staat weet dat er geen enkele plek is die kan ontsnappen aan de impact van onze raketten en drones.'
Het publiek juicht en klapt. Mensen zwaaien met vlaggen van Iran en Hezbollah en roepen 'Dood aan Amerika, dood aan Israël!' Rechts van het scherm prijkt een foto van de Iraanse ayatollah Khamenei met daaronder de woorden van Nasrallah: 'Voor ons en voor alle onderdrukten en strijders voor de waarheid, alle troost en hoop in uw gezegende aanwezigheid en uw wijze en moedige leiderschap.' Aan de linkerkant hangt een foto van generaal Soleimani en andere gevallen Iraanse en Hezbollah-leiders.
De voorwaartse verdediging vindt plaats in Libanon. Sinds oktober voeren Israël en Hezbollah onophoudelijk vuurgevechten. Maar liefst honderdvijftigduizend mensen ontvluchtten in Noord-Israël en Zuid-Libanon hun huizen. Honderden Libanese burgers en Hezbollah-strijders zijn gedood, evenals tientallen Israëlische burgers en soldaten.
Een totale oorlog werd tot nu toe vermeden, maar de spanningen bereikten eind juli een hoogtepunt nadat bij een raketaanval uit Libanon twaalf kinderen op de door Israël bezette Golanhoogvlakte omkwamen.
Israël voerde daarna een aanval uit op een gebouw in het bolwerk van Hezbollah in Zuid-Beiroet. Bij de raketaanval vielen zes dodelijke slachtoffers en raakten tientallen mensen gewond. Onder de doden bevond zich een Iraanse militaire adviseur voor Hezbollah, evenals commandant Fuad Shukr, die door Israël wordt beschouwd als het meesterbrein achter de raketen droneaanvallen vanuit Zuid-Libanon. Shukr was een van de oprichters van Hezbollah en de rechterhand van secretaris-generaal Nasrallah. Hij wordt ook wel de 'Qassem Soleimani van Hezbollah' genoemd. Hij stond al lang op de terreurlijst van de Amerikanen. De VS hadden een beloning van vijf miljoen dollar uitgeloofd voor informatie over hem, vanwege zijn betrokkenheid bij een aanslag op Amerikaanse troepen in Beiroet in 1983. De verdere escalatie met Hezbollah hangt nu, volgens Israël, af van de reactie van de beweging op deze liquidatie.
Hezbollah is volgens hetCenter for Strategic and International Studies de 'meest zwaarbewapende niet-statelijke actor ter wereld'. Michael Knights beschrijft de beweging als de 'favoriete zoon van Teheran'. Opgericht en getraind door Iran in 1982, had Hezbollah eind jaren tachtig al binnenlandse rivalen, zoals andere sjiitische milities, overwonnen. Sinds begin jaren negentig is de groep zeer actief in de Libanese politiek en fungeert ze tevens als een veiligheidsmacht die tot wel honderdduizend getrainde strijders kan mobiliseren, waarmee het groter en machtiger is dan het officiële leger van Libanon.
Generaal Yahya Rahim Safavi, militair adviseur van de Iraanse Opperste Leider, beschrijft de Iraanse invloed als een 'strategische verdedigingsdiepte', die nog uitgebreid moet worden. Hezbollah ontkent deze invloed niet. 'Onze salarissen, wapens en raketten zijn afkomstig van de Islamitische Republiek Iran', stelt Hezbollahleider Nasrallah. 'Zolang Iran geld heeft, hebben wij geld. Kunnen we daar nog eerlijker over zijn?'
In Libanon werken de milities samen met de regering, nemen ze langzaam de controle over van binnenuit en combineren hun militante kracht met staatsmacht om een sterke en machtige organisatie te vormen. Hierdoor kan Hezbollah effectief een groot deel van het land besturen. De groep rechtvaardigt het behoud van haar privé-leger en het parallelle staatsapparaat, met eigen ziekenhuizen, scholen en banken, door te stellen dat zij de enige is die Libanon kan verdedigen tegen aanvallen van Israël vanuit het zuiden en tegen de dreiging van soennitische extremisten in het naburige Syrië.
In Syrië bewijst Hezbollah ook zijn waarde voor de machthebbers in Teheran. Met steun van Iran en bondgenoot Rusland wist de organisatie na verloop van tijd het conflict tussen het regime van Assad en zijn tegenstanders in eigen voordeel te keren. Hierdoor legde Hezbollah de basis voor een permanente aanwezigheid in het land.
Iran is hierdoor de grootste buitenlandse militaire macht in Syrië. Van hieruit voeren pro-Iraanse milities aanvallen uit op Amerikaanse bases in de buurt. Israël en Iran voeren in het land een voortdurende strijd. Israël bombardeert regelmatig wapen- en munitiedepots en hoofdkwartieren van de milities en schakelt prominente figuren van de Iraanse Revolutionaire Garde uit, zoals bij de aanval op een gebouw van het Iraanse consulaat in de Syrische hoofdstad Damascus. Hezbollah vuurt raketten af op Israëlische doelen op de Golanhoogten.
Het is de laatste vrijdagavondvan de Ramadan 2024. In Teheran wapperen Palestijnse vlaggen. Op de grond liggen Israëlische vlaggen, vertrapt en soms deels verbrand. Het is internationaal Al-Quds-dag, oftewel Jeruzalem-dag, sinds de Iraanse Revolutie in 1979 de dag om steun te betuigen aan de Palestijnse zaak.
Een van de aanwezigen is Abu Fadak, de stafchef van de Iraakse Popular Mobilization Forces (pmf), een groepering die deel uitmaakt van de Iraakse strijdkrachten. 'We zijn hier om onze solidariteit uit te spreken met de Opperste Leider van Iran', vertelt hij aan Iraakse media. 'We wachten op en luisteren naar de beslissing van de Leider.'
Sindsdien nemen ook de raketaanvallen op Israël vanuit Irak toe. De aan pmf verbonden groep Islamitisch Verzet in Irak claimt de verantwoordelijkheid voor deze aanvallen. Volgens een woordvoerder zijn de aanvallen bedoeld om de kosten van de oorlog in Gaza te verhogen.
'Gewapende groeperingen in Irak zoals de pmf vervullen een dubbele rol', reageert Akeel Abbas, als hoogleraar verbonden aan het Washington
Institute. 'Ze voeren nationale taken uit, zoals het bestrijden van IS, wat hun een zekere legitimiteit binnen de staat geeft, maar op cruciale momenten handelen ze in lijn met de Iraanse belangen waarmee ze ideologisch verbonden zijn.'
Iran balanceert tussen het voorkomen van een sterk, democratisch Irak en het vermijden van totale chaos, meent Abbas. 'Het streeft naar een zwak maar functionerend Irak.' Als in Irak een sterke democratie zou bestaan, versterkt dat namelijk ook de roep om echte democratische hervormingen in Iran. Ook vormt een sterk Irak een bedreiging voor de Iraanse invloed, terwijl een zwak Irak een economische last kan worden.
Volgens Abbas is de huidige Iraakse politieke situatie ideaal voor Iran. 'Grote partijen zitten in de regering, er is geen echte oppositie en iedereen heeft op een bepaald moment de steun van Iran nodig. Dit stelt Iran in staat zijn invloed te behouden zonder significante weerstand.'
Wanneer er een echte oppositie verschijnt, weet Iran deze te verzwakken. Toen de pro-Iraanse militiepartijen in 2021 een stevige verkiezingsnederlaag leden, leek de Iraanse invloed in Irak te tanen. Het tripartiete anti-Iraanse blok, bestaande uit de sjiitische leider Moqtada al-Sadr, soennieten en Koerden, had namelijk genoeg zetels om een coalitie te vormen zonder de militiepartijen. Dit blok werd echter ondermijnd. Iran wist de hoogste rechter van Irak, Faiq Zaydan, te verleiden tot samenwerking in ruil voor steun voor zijn leiderschap over het Iraakse justitiële systeem. Zaydan veranderde de wet in het voordeel van Iran, waardoor het aantal zetels van het Al-Sadr-soennitisch-Koerdische blok niet meer voldoende was voor een meerderheid in het parlement en de Iraans-sjiitische militiepartijen niet meer uitgesloten konden worden.
Iran-gezinde figuren zitten op sleutelposities binnen de Iraakse veiligheidsdiensten, met de pmf als essentiële basis. Deze politieke invloed wordt ook economisch benut. Met deze opbrengsten - Irak is de vijfde olieproducent ter wereld - wordt de As van Verzet onderhouden.
Op een zonovergotenochtend vliegt een Jemenitische helikopter laag boven een gigantische tanker in de Rode Zee. Naast de tanker zwermen meer dan een dozijn snelboten. De golven spatten op terwijl ze met hoge snelheid over het water razen. Als de helikopter op het dek landt, springen er gemaskerde strijders uit. Ze nemen het schip in beslag. Hun overwinningskreet'Allahoe akbar'schalt over het dek. Houthi's leiden het schip, de Galaxy Leader, deels eigendom van een Israëlische zakenman, naar Jemen. Daar zijn ze de heersers over de hoofdstad Sanaa en de noordelijke gebieden.
Uit 'solidariteit' met de Palestijnen in Gaza vallen de Houthi's met door Iran geleverde drones en raketten in de Rode Zee al maandenlang schepen aan die 'verbonden zijn met Israël'. Ze hebben Israël zelf ook in het vizier. Zo onderschept Israël twee keer raketten die gericht zijn op de zuidelijke Israëlische stad Eilat. Bij een drone-aanval op Tel Aviv valt een dodelijk slachtoffer. Daarop slaan Israëlische vliegtuigen voor het eerst toe op 'verschillende militaire doelen' in de Houthi-havenstad Hodeida, waarbij tientallen doden en gewonden vallen.
De Houthi's maken ook deel uit van de Iraanse voorwaartse verdediging. Zij zijn volgens Michael Knights een betrouwbare bondgenoot die risicovolle acties niet schuwt. Ook al zijn volgens hem niet alle claims waar. In 2019 beweerden de Houthi's bijvoorbeeld drones te hebben ingezet tegen de vitale East-West Pipeline van Saoedi-Arabië, maar deze aanval bleek te zijn uitgevoerd door Iraanse drones, gelanceerd vanuit Irak. Maanden later claimden ze een aanval op de grootste olieverwerkingsinstallatie van Saoedi-Arabië, in Abqaiq, maar later bleek dat deze aanvallen waren uitgevoerd vanaf lanceerpunten in Iran en Irak.
De oprichter van de Houthi-milities, Badr al-Din al-Houthi, werd sterk beïnvloed door Irans eerste Opperste Leider, ayatollah Khomeini. Zijn toespraken, die fel tegen Israël en de Amerikaanse 'arrogantie' ingingen, fascineerden hem. Vanaf het begin stuurde hij jaarlijks tientallen religieuze studenten naar Iran, waar ze training kregen van de Revolutionaire Garde. Toen Badr al-Din in 2010 overleed, werden zijn oudere zonen gepasseerd ten gunste van Abdul Malik al-Houthi, de huidige leider van de militie.
Geïnspireerd door Hezbollah wist de leider van de Houthi's na de staatsgreep in 2014 staatsmacht te combineren met rebelse macht. Hij probeerde nooit de Jemenitische overheid te dwarsbomen of te vernietigen. Integendeel, zijn militie sloot een alliantie met de voormalige president, die eerder zijn vijand was en in het Saoedische kamp zat. Via dit bondgenootschap kreeg de militie zonder veel geweld grote delen van Jemen onder haar invloed. Knights noemt hem een nieuw schaakstuk in de As van Verzet.
De kern van de As van Verzet wordt gevormd door de onverzettelijke steun van Palestijnse groepen als Hamas en Islamitische Jihad aan de 'bevrijding van Palestina'. Iran financiert, bewapent en traint deze groepen. Jaarlijks ontvangt Hamas bijvoorbeeld naar schatting tussen de zeventig en honderd miljoen dollar van Iran. De leiders van de beweging laten geen gelegenheid onbenut om het land te bezoeken. Het hoofd van het politieke bureau Ismail Haniyeh reisde vorige week van zijn woonplaats in Doha, Qatar, naar Teheran. Daar woonde hij de inauguratieceremonie van de nieuwe Iraanse president bij.
Uren later, in de duisternis van de nacht, trof een raket de kamer waar Haniyeh verbleef, in een speciaal hoofdkwartier voor oorlogsveteranen in het noorden van Teheran. Haniyeh kwam om. Dit is zonder twijfel een groot verlies voor Iran. Haniyeh zag de toekomst van Hamas altijd in een nauwere samenwerking met Iran. Veel beelden toonden hem zij aan zij met de Iraanse leider. Lachend legde ayatollah Khamenei zijn hand op Haniyehs linkerschouder. Gekleed in een zwart pak en wit overhemd zat Haniyeh naast hem, terwijl hij uitvoerig vertelde over de oorlog in Gaza. 'Palestina zal terugkeren van de rivier tot aan de zee', zei Khamenei.
'De oorlog in Gaza heeft Iranechter in een situatie gebracht waar het land liever niet in terecht was gekomen', stelt Michael Knights. De toekomst van het regime is opeens een stuk minder rooskleurig. 'Iran heeft efficiënt en relatief goedkoop een imperium opgebouwd, maar staat nu voor aanzienlijke uitdagingen.' Zo is het duidelijk dat de westers georiënteerde tegenstanders van Iran - Egypte, Israël en Saoedi-Arabië - steeds meer zullen gaan samenwerken. 'Dat vormt een ernstige militaire en economische bedreiging voor Iran', meent Knights. 'Sterker nog, ik denk dat we over een paar jaar terugkijken op dit moment als het hoogtepunt van de macht van het Iraanse imperium.'
De pro-Iraanse milities zullen daarvan als eerste de gevolgen merken. Een bondgenootschap met Iran noemt hij een 'giftige relatie'. 'Je partner gebruikt je in je beste jaren en laat je in de steek als je kinderen wilt krijgen.'
Door de Palestijnse zaak te omarmen, presenteert Iran zichzelf volgens Akeel Abbas als een voorvechter van islamitische belangen. 'Dit versterkt hun regionale legitimiteit. Maar de vraag is: hebben de Palestijnen baat bij de Iraanse inmenging?'
Het antwoord is nee, volgens Abbas. Iran hanteert de strategie van verdeel en heers. 'De steun van Iran aan religieuze Palestijnse groepen als Hamas en Islamitische Jihad heeft geleid tot tegenstellingen die bredere politieke inspanningen vergen om het conflict op te lossen. Beide groepen verzetten zich tegen de twee-statenoplossing en ondermijnen de akkoorden. Dat is precies wat Iran beoogt.' De belangrijkste vooruitgang in de Palestijnse kwestie, zoals de Madrid Conferentie en de Oslo-akkoorden, zijn gerealiseerd zonder Iraanse invloed en vaak ondanks Iraans verzet. 'Iran heeft er belang bij dat een Palestijnse staat faalt, omdat een succesvolle Palestijnse staat de basis zou ondermijnen van Irans politieke narratief en legitimiteit.'
Iran is nu ook niet blij dat onderhandelingen over de toekomst van Gaza plaatsvinden tussen Hamas, Arabische staten, het Westen en Israël. 'De aanvallen van de Houthi's in de Rode Zee en Hezbollah in Libanon zijn in dit scenario nuttig voor Iran omdat ze extra drukmiddelen bieden. Door deze acties kan Iran proberen om terug aan de onderhandelingstafel te komen of om een deal te sluiten waarbij rekening wordt gehouden met de Iraanse belangen.'
Iran bezet sleutelposities in Irak, 's werelds vijfde olieproducent, om de As van Verzet te bekostigen