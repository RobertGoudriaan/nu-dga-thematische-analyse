Ivan Wolffers 17 mei 1948 - 7 oktober 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
Hoogleraar, arts en schrijver Ivan Wolffers was kritisch op de medische wereld. Hij stimuleerde patiënten tot mondigheid en artsen tot een stevige houding tegenover Big Pharma.
Artsen zitten met hun neus boven op de essentie van het leven en moeten beschikken over een eigenschap die tegenwoordig minder vanzelfsprekend lijkt dan vroeger: dienstbaarheid aan de ander. Een roeping, wordt dit vak vaak genoemd. Voor Ivan Wolffers gold dat niet als motivatie om geneeskunde te studeren; hij wilde zo de militaire dienst ontlopen. In de collegebank voelde hij zich een buitenstaander tussen zijn medestudenten die werden klaargestoomd tot het medische gilde. Het vizier richtte hij liever op de maatschappij en in Utrecht zette hij een 'gezondheidswinkel' op waar mensen aangemoedigd werden regie te nemen over hun gezondheid. Wat hij bovendien al wist: zijn ware passie lag bij schrijven.
Wolffers zou desalniettemin 'de populairste huisarts van Nederland' worden, zoalsVrij Nederlandhem eens betitelde. Niet in een witte jas maar als een schrijver die na zijn afstuderen vanaf 1976 in columns inde Volkskrantlezers informeerde over medische zaken, gelardeerd met persoonlijke ervaring en anekdotes uit zijn huisartsenpraktijk - waar hij na twee jaar mee stopte om zich te wijden aan kennis vergaren en schrijven. 'Ik dacht: ik schrijf het op, dan bereik ik heel veel mensen', zei hij daarover. Wat klopte: zijn columns werden na een jaar gebundeld in het boekMedicijnen, een standaardwerk dat bij elke editie uitdijde en uiteindelijk meer dan elfhonderd pagina's bevatte. Er zijn ruim een half miljoen exemplaren van verkocht en inmiddels is deze pil gratis online te lezen.
Zijn diagnose ging over de medische wereld zelf: artsen zijn niet kritisch genoeg tegenover de machtige farmaceutische industrie; hun dure producten zijn niet altijd nodig of kunnen soms worden vervangen door goedkope medicijnen. Geen welkom inzicht voor apothekers. Patiënten hield hij voor om in hun kwetsbare, afhankelijke positie niet alles voor zoete koek te slikken. Ze moesten vragen stellen in de spreekkamer. Wolffers had zijn roeping gevonden. Hij schreef talrijke artikelen en boeken over medicijnen, ziekte en gezondheid. En over niet-medische onderwerpen; tot zijn oeuvre behoren ook tien romans en enkele kinderboeken.
Hij groeide uit tot een toegewijde 'huisarts' van de mondige patiënt en tot de pionier van kritiek op Big Pharma. 'Google en websites als apotheek.nl en thuisarts.nl bestonden toen nog niet', zei Agnes Kant, epidemioloog en directeur van bijwerkingencentrum Lareb, in reactie op zijn overlijden. 'Hij voorzag in een enorme informatiebehoefte, door vanuit zijn grote maatschappelijke en sociale betrokkenheid medische onderwerpen uit te leggen.' Hoewel de googelende patiënt langzamerhand zichzelf, en artsen, ook in de weg zit.
'Medisch' reikte voor hem verder dan de westerse geneeskunde, ook daarin toonde hij zich een pionier. Tijdens zijn vele reizen door arme landen kwam hij in aanraking met een variatie aan geneeskundige gebruiken, wat hem stimuleerde tot de studie antropologie. Hij promoveerde in 1987 op een onderzoek naar medische tradities in Sri Lanka, twee jaar later werd hij benoemd tot buitengewoon hoogleraar gezondheid en cultuur. Studenten leerden verder te kijken dan de farmacologische handboeken en patiënten te zien in hun culturele context.
Die reizen maakte hij met zijn vrouw, de schrijfster Marion Bloem, en hun zoon Kaja. Zij ontmoetten elkaar in 1971 in een discotheek. Een onbereikbare schoonheid, dacht hij. Zij vertelt daarover later: 'Hij was de eerste jongen die niets probeerde. Hij bleef maar in mijn oor staan praten in de disco: dat hij een kritisch arts was. Ik vond het wel opwindend, die lippen tegen mijn oor. Ik dacht: dóe eens iets.' Het was liefde op het eerste gezicht.
Op foto's uit die tijd, en de jaren daarna, zie je een glinsterend knap, aan elkaar verknocht stel. 'Door haar Indische achtergrond bevond zij zich ook in de positie van outsider. Dat verbond ons', zei hij in een interview. Over zijn gevoel de eeuwige buitenstaander te zijn, schreef hij in het vorig jaar verschenenEen kleine familie,waarin hij op zoek gaat naar zijn joodse wortels, naar zijn familie die grotendeels werd vermoord tijdens de Tweede Wereldoorlog en het grote zwijgen daarover door zijn vader en grootvader. Hij ontdekte dat pas in 2006, toen hij met Kaja het Holocaustmonument in Berlijn bezocht.
De schrijvende dokter was toen al ziek. In 2002 werd uitgezaaide prostaatkanker gediagnosticeerd. Om er niet over te hoeven praten, begon hij met een weblog over zijn ziekteverloop en behandeling, wat resulteerde in boeken.Heimwee naar de lustgaat over zijn door een hormoonkuur aangetaste libido. InHet dikke afvalboek, GezondenHet gezonde lifestyleboeklaat hij zien wat een gezond leven betekent, met als kernboodschap: goed slapen, beweging, en goede voeding. Matigheid.
Twintig jaar voelde hij zich 'wereldkampioen prostaatkanker', maar met het zwaard van Damocles boven zijn hoofd. En hij miste de horizon van mensen die nog het gevoel hebben dat ze onsterfelijk zijn, zo liet hij zijn bloglezers weten. Doordat hij ziek was leerde hij beter te ervaren wat de essentie van het leven is en kreeg hij aandacht voor zaken waarvoor hij voorheen nooit veel oog had, zoals de schoonheid van de natuur. In een interview zei hij: 'Wat je vooral niet wil zien als je gezond bent, is de dood. Die beschouwen we als iets voor anderen. Dat is geen verwijt, want je moet daar ook helemaal niet dagelijks mee rondlopen. Ga maar zo lang mogelijk uit van het eeuwige leven.'
'Wat je vooral niet wil zien als je gezond bent, is de dood'
Bram Petraeus / ANP | 2021