Het hart moet dansen Kunst Isaac Julien

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 augustus 2024
MetWhat Freedom Is To Mebrengt het Bonnefanten in Maastricht de eerste overzichtstentoonstelling van de Britse videokunstenaar Isaac Julien in Nederland.
Sneeuwval in hartje zomer,dat is de zintuigelijke troost waarmee de Britse videokunstenaar Sir Isaac Julien je in het Bonnefanten in Maastricht naar binnen lokt. Mocht het weer tegenzitten of het je aan zomerzin ontbreken. Op beeld staat acteur André Holland met zijn ogen dicht in een scène uitOnce Again... (Statues Never Die).Er valt een laag sneeuw op zijn schouders.
De zwart-witfilminstallatie is onderdeel van de grootste presentatie van Juliens werk tot nu toe en zijn eerste retrospectief in een Nederlands museum.What Freedom Is To Mebestaat uit vijf schermen en bevraagt de plaats van Afrikaanse kunst in The Barnes in Philadelphia en in andere westerse musea. Op de achtergrond van een gesprek over de rechtmatige plek van Afrikaanse kunst in de kunstwereld zien we personages rondlopen in wat lijkt op de opslagplaats van een museum. Ze halen beeldhouwwerken uit de archieven, inspecteren ze op schade. Ze zijn op zoek naar iets, zichzelf en bij gebrek daaraan, restitutie.
Wanneer André Holland de ogen opent, hebben we zijn doordringende blik al elders gezien, in de filmMoonlight(2016), waarin hij ook in de lens staart, en in de ogen van hoofdpersoon Chiron (Trevante Rhodes). Holland speelt kort inMoonlight,maar een belangrijkere rol hadden ze hem niet kunnen geven: die van Kevin, de enige man waar Chiron ooit intiem mee is geweest.
Chiron: Why'd you call me?Kevin: What?Chiron: Why did you call me? Kevin: I told you, this dude came in, he played this song.
Kevin staat op en loopt naar de jukebox achter hen, gooit er een muntje in enHello Strangervan Barbara Lewis begint te spelen.It's been a mighty long time.Langzaam loopt hij terug om weer tegenover Chiron te gaan zitten. In het kleine restaurant in Miami waar Kevin nu chef-kok is, houden we onze adem in. Hollands optreden inMoonlightmoet de reden zijn geweest dat Julien hem uitkoos voor deze nieuwe rol, waarin opnieuw de spanning wordt opgevoerd tussen hem en een tegenspeler van wie we niets weten, maar van wie we instinctief beseffen dat het zijn geliefde moet zijn. We zien diezelfde blik in zijn ogen.
In het jaar dat Martin Luther Kingwordt vermoord, vraagt documentairemaker Peter Rodis aan Nina Simone wat het voor haar betekent om vrij te zijn. Isaac Juliens ouders zijn beiden net geëmigreerd van Saint Lucia naar Groot-Brittannië, waar ze elkaar in Londen ontmoeten. Het eiland, met name gewild door de Britten vanwege de suikerplantages en de strategische maritieme ligging, is daarna nog zo'n twintig jaar lang een Britse kolonie. 'Hetzelfde als dat het voor jou betekent', schiet Simone snel terug, 'vertel jij het me maar!' Ze lacht samenzweerderig, haar overbeet duidelijker zichtbaar - heel even is ze een klein meisje. Ze zit op de grond in de kamer, trekt haardogan print-jurk over haar knieën. Als Rodis in haar plaats wil antwoorden, onderbreekt ze hem: 'Vrijheid is een gevoel.' Het kan moeilijk uitgelegd worden: 'Kinderen kennen dat gevoel. Het is net als proberen uit te leggen aan iemand hoe het voelt om verliefd te zijn. Je zou het niet kunnen uitleggen, zelfs al zou je daarmee je eigen leven kunnen redden.'
En dan komt haar inmiddels beruchte antwoord: 'O, maar ik zal je vertellen wat vrijheid voor me betekent, geen angst.' Angst is het woord dat we ongelukkigerwijs nog steeds gebruiken om de haat te beschrijven die mensen in hun hart dragen voor anders-zijn. De haat voor vreemdelingen noemen we xenofobie, de haat voor Afrikanen noemen we afrofobie, de haat voor moslims islamofobie, de haat voor queer mensen homofobie. Maar wie in deze scenario's moet er nu eigenlijk bang zijn?
Angst is een wapen. Het is blijkbaar niet enkel iets wat je voelt als je gehaat wordt, het is iets waarmee geschermd wordt om je te mogen haten. Want jouw overweldigende anders-zijn maakt de mensen bang, doet de wereld schudden op haar grondvesten.
Zolang we die vrijheid nog niet bereikt hebben, moeten zij die de norm vormen regelmatig gerustgesteld worden over de 'angst' voor alles wat daarbuiten valt. Negen jaar nadat Simone ons de definitie geeft van vrijheid, is Julien een tiener op Notting Hill Carnival. Hij is daar getuige van politie-intimidatie die uitmondt in een opstand van het publiek. De gebeurtenis wordt de basis van Juliens eerste film,Who Killed Colin Roach?Precies tien jaar daarna woont hij de begrafenis bij van James Baldwin. Baldwin en Julien hebben niet lang van hun vriendschap kunnen genieten, Baldwin sterft als Juliens carrière in de vroege jaren 1980 nog maar net begint. Maar wat hen verbindt, en wat maakt dat je beseft hoe diep hun vriendschap in potentie was, is zo helder als Nina Simone het zingt: zwarte man, queer en toch vrij mogen zijn.
Hoe doe je dat toch als mensen bang voor je zijn en hoe komt het dat die mensen bang voor je zijn? Op vijf- of zesjarige leeftijd fluisteren de gasten op een feestje van zijn Frans-Creoolse ouders over Julien:'Gadé sé petit gason kon on makou'é.'Makoumé is het scheldwoord voor een feminiene man - de haat voor vrouwen is de angst waarin alle fobieën zich verenigen - een man die roddelt of zich bezighoudt met vrouwenzaken. Julien zegt dat hij zo zijn gevoel voor taal heeft ontwikkeld. Het gevoel voor dingen begrijpen die eigenlijk niet voor je oren bestemd waren.
'Dit is geen aidsreclame',sust Julien ons wanneer we de tentoonstelling binnenlopen. Zijn video-installatie uit 1987 bestaat uit twee delen, deels rouw, deels dystopische liefdesbrief. Lyrische verwijzingen naar dood en verlies worden begeleid door flitsende, snel bewegende beelden en muziek die het verhaal vertellen van mannelijke geliefden in een stedelijke omgeving. 'Zwarte jongens werden verkocht voor een pakje sigaretten. Dat verklaart misschien hoe een kleine ziekte een Eerste-Wereldprobleem werd. Dit is geen aidsreclame, voel geen schuld over je verlangen.'
De korte film komt uit een tijd waarin de angst zaaiende anti-aidsreclames in Engeland, Nederland, de VS en Australië hun hoogtepunt bereikten. Bedoeld om de massa voor te lichten, wekten ze door hun onheilspellende karakter angst op bij het grote publiek, met name voor queer mannen. DeGrim Reaper-commercial draaide in 1987 op de Australische televisie en kostte de Australische overheid miljoenen. De Grim Reaper zelf was het skeletachtige figuur met een gekapte jurk aan en een zeis vast om mensenzielen mee te maaien, de figuur die in Europa sinds de uitbraak van de pest symbool stond voor de dood. In de reclame werden mensen als pionnen neergezet op een mistige bowlingbaan die de Reaper vervolgens omvergooide, als symbool voor aidsslachtoffers. De Grim Reaper-figuur werd onmiddellijk geassocieerd met gay mannen en de angst voor de queer gemeenschap groeide.
De commercial werd al na drie van de geplande zes weken uit de lucht gehaald, maar, mede omdat de oproepen naar aids-gerelateerde hotlines tijdens de eerste maand van de campagne ontploften, werd de commercial ook nog altijd als een succesvol volksgezondheidsinitiatief beschouwd.
Juliens waarschuwingbereidt je onvoldoende voor op de indrukwekkende, zaalvullende opluchting waarmee je in de volgende ruimte omhelsd wordt. Daar weer een vijf schermen vullende André Holland. Hij spreekt in de diepe stem van Alain Locke, de Harlem Renaissance-dichter; installeert zich tegenover Albert C. Barnes, de scheikundige en liefhebber van Afrikaanse kunst; loopt de trap af achter Devon Terrell, die zijn geliefde en protegé speelt, beeldhouwer Richmond Barthé. De twee komen samen in beeld onder de sneeuwval, gekleed in tuxedo's.
Juliens spel met weer-elementen die de kamer vullen verwijst naar Christina Sharpe's concept van het weer als 'de totaliteit van onze omgevingen'. Sharpe spreekt over het weer als de frisse lucht die een vrijgemaakte Afrikaan inademt. 'De frisse lucht die in alle soorten weer blies op de schepen van Saint Louis, Bristol, Rhode Island, New York, van Senegambia en offshore Atlantisch, van West-Centraal Afrika en Sint-Helena, van Zuidoost-Afrika en eilanden in de Indische Oceaan, van de Bocht van Benin, van de Bocht van Biafra, van Liverpool en Lissabon, van Bahia, Havana, Marseille, Amsterdam, Port Antonio, Kingston, Rio de Janeiro en Londen. De schepen vertrokken, de één na de ander. Vijfhonderd jaar van reizen van diefstal, plundering en slavernij.'
Het is een regenachtige dag.De zomerzin zit me tegen: ik heb ruzie met mijn geliefde. Een wereld vrij van angst is ons nog niet gegund en dat speelt onze liefde parten. Ik zie pianiste Djuwa Mroivili boven aan een stel trappen staan in een verlaten fabriekshal op het industrieterrein, tijdens het Over het IJ Festival in Amsterdam. Het is haar eerste solovoorstelling, sterk beïnvloed door de geschiedenis van haar vaders geboorteeiland, de Comoren. En ze heeft de muziek zelf gecomponeerd.
In de voorstelling speelt ze drie vrouwen, die samen eigenlijk één vormen. Een hautaine Franse vrouw die Chanel N°5 aan het publiek komt aanprijzen (ze laat het ook ruiken). Een Caribische tante die over de markt struint en de troep die de kolonisten hebben achtergelaten opveegt. Het basisingrediënt voor ChanelN°5, de Langi-Langi-bloem, werd tijdens de kolonisatie door slavenarbeid verwerkt op de Comoren en wordt vandaag nog steeds tegen een hongerloontje verbouwd.
Een Djuwa, in doorzichtig gaasjurk met luipaardprint, die zichzelf, met haar rug naar ons toe, in een grote bruine bontjas hijst. Dan doet ze haar jas open en wordt een rekwisiet zichtbaar, de uit hout gesneden strap-on van Fatima. Fatima is een vijftigjarige weduwe die volgens onderzoek van de artiest naar historische queer Afrikaanse personages na de dood van haar man, haar haar afschoor en voortaan kaal door het leven ging, in 'mannenkleren' gehesen. Haar strap-on viel een ontdekkingsreiziger in het oog, die het via een list mee terugbracht naar Europa voor 'onderzoek'.
Op een winterochtend, we weten niet welke, wandelt Isaac Julien met bell hooks door een door een sneeuwstorm bedekt New York. Isaac en bell zijn wandelende lichamen die diep in de sneeuw bewegen en met hun voeten stampen, duizelig van het lachen, schrijft hooks. Onder normale omstandigheden zou ze niet naar buiten gaan, hij heeft haar uit haar appartement moeten trekken. Door de sneeuw voelen ze zich onderdeel van de sneeuwvlokken, aanwezig en dan oplossend. Ze treden voorbij het bestaan van tijd, voorbij het bestaan van identiteit. 'Ras, klasse, seksualiteit, nationaliteit, taal, we werpen het van ons af', schrijft hooks weer: 'We ademen.' Alice Smith zingt het slotstuk vanOnce Again... (Statues Never Die),op een enorme trap onder felle belichting.'I am making a new way, making a new way.'
'O, maar ik zal je vertellen wat vrijheid voor me betekent, geen angst'