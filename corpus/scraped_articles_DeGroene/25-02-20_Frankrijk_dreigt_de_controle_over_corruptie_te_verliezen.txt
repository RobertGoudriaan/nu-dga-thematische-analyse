Frankrijk dreigt de controle over corruptie te verliezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Parijs- Sinds half januari verschijnt oud-president Nicolas Sarkozy na het eerdere vonnis in het corruptie- en afluisterschandaal Bismuth met een enkelband om voor de Parijse rechtbank. Een mogelijk volgende veroordeling voor de financiering door Libië van zijn verkiezingscampagne in 2007 ligt in het verschiet. Met Sarkozy staan nog drie van zijn voormalige ministers in de beklaagdenbank.
Frankrijk is dit jaar maar liefst vijf plaatsen gezakt naar de 25ste plaats op de wereldranglijst van minst corrupte landen, maakte Transparency International vorige week bekend. Dat is tien plaatsen lager dan Duitsland en nog veel lager dan Nederland dat op de negende plaats staat.
De Franse ngo baseert haar mondiale corruptieranglijst op dertien verschillende bronnen, waaronder de Wereldbank en het World Economic Forum, die jaarlijks een vragenlijst invullen over vriendjespolitiek en verduistering van overheidsgeld. Harde cijfers geeft Transparency International niet, omdat corruptie doorgaans verborgen blijft en alleen bekend wordt als er een rechtszaak plaatsvindt. Het blijft dus bij een indicatie die niettemin door de Europese Commissie wordt erkend.
Sinds 2017 zijn 26 Franse ministers in aanraking geweest met justitie. Cultuurminister Rachida Dati wacht een proces wegens passieve corruptie en machtsmisbruik in de zaak Renault-Nissan. De huidige premier François Bayrou hangt een onderzoek boven het hoofd, omdat hij tijdens zijn onderwijsministerschap in de jaren negentig geweld en verkrachting op een katholieke kostschool in zijn kiesdistrict heeft verzwegen.
Frankrijk dreigt de controle op de huidige corruptie te verliezen door een gebrek aan 'politieke wil om effectief de strijd aan te gaan tegen de aantasting van onbesproken gedrag', verklaarde Florent Clouet, verantwoordelijk voor het klassement, tegenover de Franse nieuwszender France Info. Clouet constateert 'een institutionele crisis'. De Franse kiezer zou een gevoel van straffeloosheid bekruipen jegens zijn volksvertegenwoordigers.
Transparency International spoort de Franse regering dan ook aan tot het nemen van maatregelen tegen corruptie en vóór integriteit van volksvertegenwoordigers.
De ngo adviseert de openbaarmaking van afspraken van parlementsleden, ambtenaren en hun adviseurs met belangengroeperingen alsook de financiering van verkiezingscampagnes en politieke partijen. Daarnaast dient het budget van justitie te worden verhoogd omdat zaken complexer, tijdrovender en geldverslindender worden. Zo vergde het onderzoek naar de illegale financiering door Libië van Sarkozy's presidentscampagne tien jaar.
In 2017 verklaarde Emmanuel Macron zich nog voorstander van het aftreden van een minister die onder verdenking staat, maar dat principe is losgelaten, stelt Transparency vast. Vooralsnog zijn er twee onderzoeken gestart naar de herkomst van het geld voor de verkiezingscampagnes in 2017 en 2022 van de huidige Franse president.