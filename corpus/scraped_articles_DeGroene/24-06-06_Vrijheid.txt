Vrijheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
TELEVISIE Getekend verzet
We zien alleen een onderlijf: de lange benen van een vrouw op haar tenen. Tegen het linkerbeen een laddertje. Een besnord mannetje beklimt dat, met in zijn hand een grote schaar. Hij kijkt woedend want hij kan net niet bij de bloem boven hem, precies op de plek waar haar benen samenkomen - oftewel symbool voor haar geslacht. Het is een cartoon, tegen vrouwenbesnijdenis, van Dooa el-Adl, verbonden aan een Egyptische krant. Te zien in een documentair portret dat veel meer van haar geestige en indrukwekkende prenten bevat. In 2014, op de Dag van de Persvrijheid, ontving ze uit handen van Kofi Annan, toen erevoorzitter van Cartooning for Peace, de prijs voor beste cartoonist. Dat valt te begrijpen.
Het is een tegelijk artistieke en politieke prijs, voor beoefenaars van een beroep dat in delen van de wereld haast onmogelijk is vanwege totaal gemuilkorfde pers, en in veel andere door een eeuwigdurende wedstrijd met de censuur. Niet voor niets is Dooa's grootste en diepste wens 'vrijheid' - politiek en als vrouw. Vrijheid die zij, en haar overwegend mannelijke collega's, in eigen land nooit volledig hadden - niet onder Moebarak, niet onder de Moslimbroeders, niet onder Al-Sisi. Wiens naam opvallend genoeg in de film niet valt. Ook het woord 'leger' komt er niet in voor. Waarschijnlijk toch ook vanwege censuur. Maar Dooa en haar collega-tekenaars en -journalisten (voor zover niet uitgeweken naar Europa of de VS) weten dat hun beroep gevaarlijk is en blijft - door de staat, door politiek-religieuze organisaties, door individuele fanaten. We zien haar indrukwekkende platen na Charlie Hebdo. Als je haar werk ziet - tegen achterstelling van vrouwen op alle terreinen, tegen religieus fanatisme (honderden enge bebaarde mannetjes, zowel in haar prenten als in de fraaie animaties die op basis van haar werk voor de film zijn gemaakt), tegen huiselijk geweld, tegen censuur - en als je haar ongesluierde vriendinnen ziet, verbaas je je erover dat je van Dooa, 45, geen haartje te zien krijgt. Ze draagt altijd een strakke hoofddoek. Ze is ooit het land ontvlucht, kon in Frankrijk politiek asiel krijgen, maar besefte dat ze nooit ergens immigrant wilde zijn. En ze is religieus. Woedend over het feit dat vrouwen haast vogelvrij zijn in Egypte (in de jaren zestig niet, leerde ze van haar moeder), dat vrouwen niet kunnen dragen wat ze willen en bij aanranding en erger de schuld krijgen vanwege hun kleding (hoewel ze zelfs in boerka niet veilig zijn). Maar ze hecht aan een geloof dat de verdraagzaamheid zelf is, of nee, zou moeten zijn. Hoofdbedekking is haar vrije keus.
Deze film,Getekend verzet, is onderdeel van de zesdelige reeksDraw for Change,een Belgische productie over vrouwelijke cartoonisten wereldwijd, in samenwerking met lokale filmers. Uitgezonden op het voortreffelijke Canvas. Ik keek destijds niet, verwachtend dat de hele serie bij de npo zou komen. Laat u in elk geval deze niet ontgaan.
Walter van der Kooi
Nadia Riyadh,Getekend verzet,NTR Het uur van de wolf, dinsdag 18 juni, NPO 2, 22.40 uur