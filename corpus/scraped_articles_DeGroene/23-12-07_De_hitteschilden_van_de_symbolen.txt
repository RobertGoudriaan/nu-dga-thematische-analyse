De hitteschilden van de symbolen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 december 2023
Op de honderdste verjaardag van Gerard Reve lijden velen nog aan wat hij 'symboolblindheid' noemde - ook de rechts-populisten die hem kaapten.
Als je een eeuwfeestvoor Gerard Reve-liefhebbers zou organiseren, zou je bij de ingang iemand moeten neerzetten die, als bij een huwelijk, aan de genodigden vraagt: vroege of late Reve? Want grosso modo zijn dat de twee revianen-families: degenen die zweren bijDe avonden(1947),Werther Nieland(1949) enDe ondergang van de familie Boslowits(1950), en degenen die vooral verslingerd zijn aan de grote ironicus, zoals die zich ging manifesteren vanafOp weg naar het einde(1963).
Ik behoor tot die laatsten, maar ben wel verbaasd als ik zie wie mijn medefeestgangers zijn. Kijk, daar loopt Geert Wilders, die alle kunst wil opheffen, maar in 2011 wel in de rechtbank riep dat er geen 'islamitische Mozart' of 'islamitische Gerard Reve' kunnen bestaan. Ongetwijfeld ingegeven door zijn adjudant, Martin Bosma, die geregeld een provocerend citaatje van zijn lievelingsschrijver een Tweede-Kamermicrofoon in gniffelt. Alsof dit nog niet tenenkrommend genoeg is, komt ook Thierry Baudet binnengestapt. Hij heeft een heuse 'sympathiserende brief' op zak, van 'de erven van Gerard Reve', zo vertelde hij begin 2021 aande Volkskrant,toen er ophef was ontstaan nadat hij bij een etentje geopperd had dat corona was binnengebracht door zakenman George Soros - een gangbare antisemitische complottheorie. Natuurlijk was dit 'evident een grap', en om die van een pauselijke zegen te voorzien, was daar het kattenbelletje van Joop Schafthuizen. Die had aan Baudet geschreven 'dat Reve altijd die verdomde letterlijkheid in Nederland zo hekelde'.
Wie zie ik nog meer? De opeenvolgende redacties van treitervakbladPropria Curesen schokblogGeenStijl. Zou Bas Heijne dan toch gelijk hebben? In een column noemde hij Gerard Reve in 2011 als 'de grootste invloed' op het 'nieuw-rechts-populisme'. Reve maakte immers de weg vrij naar 'het half ironisch, half serieus sarren van die brave progressieve weldenkenden'. Compleet onterecht is dat niet, te kort door de bocht wel. Reve's ironie is een geraffineerd, veelstemmig instrument en mijn indruk is dat populisten en andere rechtste plagers dit zo beperkt hebben geïmiteerd dat er weinig meer van over is dan plat getoeter.
Neem 'die verdomde letterlijkheid'. Reve's klacht daartegen wordt ook gememoreerd door tv-maker Jef Rademakers, die onlangs een aardig boekje publiceerde,Gerards godsverlangen,dat Reve's geloofswereld schetst aan de hand van persoonlijke herinneringen. In 1986, in de aanloop naar een tv-vierluik over de Maagd Maria, had Reve 'verteld dat in zijn ogen symboolblindheid de grote plaag was van onze tijd. De mensen waren gevoelloos en namen alles letterlijk'.
Symboolblindheid is het kernwoord. Tegenover het letterlijke staat bij Gerard Reve niet het onware, het onzinnige of de 'evidente grap', maar het symbool. InMoeder en zoon(1980) omschrijft hij dit treffend: 'Voorwaarde voor het op schrift of in beeld uitdrukken van een symbool was, dat de schrijver of schilder onwetend was van het feit, dat hij een symbool hanteerde. Wat er uitgedrukt werd, was iets, dat op geen enkele andere wijze vertolkt kon worden.'
Dit geldt volgens Reve zowel voor kunstwerken als voor religieuze symbolen. Wat je zegt is noodzakelijkerwijs onvolkomen, aftastend, voorlopig. Bij gebrek aan beter kan het alleen in deze vorm gezegd worden, en een kunstwerk dat oprecht wil zijn geeft van die wankele status rekenschap. Het ondermijnt wat het beweert. 'Laten we elkaar niet haten, maar, integendeel, elkaar liefhebben, gezamenlijk op de Dood wachten, en het ons in de tussentijd aan niets laten ontbreken.'
Dat is de reviaanse ironie. Dat is wat mij als student liet schaterlachen en tegelijkertijd overweldigde toen ik voor het eerstOp weg naar het eindelas, in de studiezaal van de Universiteitsbibliotheek in Amsterdam. Dat ik nog precies weet aan welk tafeltje ik zat, en hoe het licht naar binnen viel, zegt iets over de inslagkracht.
Hier gebeurde iets. Zoals in dromen je eigen huis plotseling verborgen kamers kan hebben, zo openden zich hier nieuwe ruimtes in de taal. Of eronder, eromheen. De vaste ondergrond smolt weg en lezen leek op zwemmen of zweven, van de ene bulderlach naar de volgende, in een atmosfeer die toch plechtig en ontroerend was.
Reve ontwikkelde een geheel eigen mystiek, waarin zijn particuliere godsbeleving was versmolten met een complexe seksualiteit. Die wereld valt niet te begrijpen als je symboolblind bent. Symbolen zijn, schreef Reve ooit, als 'hitteschilden, die ons het aanschouwen van het Mysterie zelve beletten, en die ons aldus behoeden voor de onmiddellijke Godservaring'(Zelf schrijver worden,1985).
Een schitterende metafoor, die ook voor de ironie als stijlmiddel kan gelden. Die onthult en schermt af, verheerlijkt en bespot in een beweging. Neem de archaïsche woordjes - zulks, weder, zoude, mede -, de signatuur van de late Reve. Een minimale ingreep, maar hiermee sticht hij een compleet eigen taalgebied. Hij tooit de taal met plechtige aureooltjes die tegelijk werken als narrenkap. 'Neen, het gevalt niet mede.'
Het plechtstatige wordt in één en dezelfde beweging neergezet en onderuitgehaald. Het heilige huisje wordt ingebeukt door een nieuw altaarstuk dat openlijk toont hoe provisorisch het is. Het vertrekpunt is niet vooringenomenheid, maar onwetendheid. 'Eigenlijk geloof ik niets,/ en twijfel ik aan alles, zelfs aan U./ Maar soms, wanneer ik denk dat Gij waarachtig leeft,/ dan denk ik, dat Gij Liefde zijt, en eenzaam,/ en dat, in zelfde wanhoop, Gij mij zoekt,/ zoals ik U'(Nader tot U,1966).
Populisten en andere epigonen kopiëren uitsluitend de narrenkap. Die zetten ze op als iemand ze betrapt. Het was evident een grapje! Zoals de invloed van Mozart op Wilders niet verder strekt dan de haardracht, zo beperkt Reve's invloed op ghostwriter Martin Bosma en de lolbroeken van GeenStijl zich tot maar een helft van de januskop, die bij Gerard Reve nog een noodzakelijk onlosmakelijk geheel was.
Het ironische hitteschild wordt zo een rookgordijn voor werkelijke intenties. Het was maar een grapje. Neem de 'Finnen', die in het universum van GeenStijl een knipoogwoord werden voor 'onaangepaste Nederlandbewoners van Buitennederlandische afkomst', oftewel Marokkanen. Nee, geen letterlijke Finnen, en toch is er niets dubbelzinnig aan.
Dat geldt ook voor de andere helft van de januskop, het plechtige aureooltje. Die had bij Reve een inherent wankele status. Méént hij dit? Is God wérkelijk een ezel met wie hij paart? Nee, verdedigde Reve zich in zijn proces wegens vermeende godslastering: 'Het zijn teksten van mythische aard, waarin de Godheid, als dier geïncarneerd, een seksuele rol vervult.'
Onze tijd is rijk aan symbolen, maar arm aan de dubbelzinnigheid ervan. Ik bedoel, wie nu met een Palestijnse vlag of een Israëlische vlag of een omgekeerde driekleur wappert, staat daarmee niet stamelend uitdrukking te geven aan een Mysterie. De symboolblindheid is alleen maar toegenomen, doordat we het symbool zijn gaan verwarren met een gecodeerd teken - vlag, logo, smiley - en dus met iets letterlijks.
Degenen die ooit twee nsb-vlaggen in de PVV-fractiekamer hingen, stonden er anders in dan de auteur vanMoeder en zoon.Deze stelde: 'En wat met het symbool bedoeld werd, kon nooit adequaat worden uitgelegd. Men wist niet,wathet symbool betekende, maar wel,dathet iets betekende, namelijk een waarheid die grenzenloos was en de gehele persoon van de toeschouwer of lezer overweldigde, echter zonder dat diens verstand haar kon begrijpen.'
Het vertrekpunt bij Reve is steeds een nederige onwetendheid, hij noemt zich een 'zoekende en zwervende ziel', maar die queeste gaat bij hem wel samen met de drang om te sarren en te provoceren. Helaas heeft Reve eigenhandig de deur naar het misbruiken van zijn ironie geopend door daar soms in door te schieten. Harry Mulisch wijst in 1976 al op 'het ironische van de ironie', en stelt dat Reve niet langer 'het omgekeerde' zegt van wat hij meent, maar 'door de dubbele bodem' van de ironie is gezakt, en wel degelijk meent wat hij zegt.
Mulisch hanteert hier overigens wel een heel beperkt ironiebegrip als omkering van de echte bedoeling. Dat gaat niet helemaal op, als je bijvoorbeeld kijkt naar het meest extreme geval, het gedichtVoor eigen erf(1974), met regels als 'Op, naar de Blanke Macht!' De 'omgekeerde' boodschap zou een warm pleidooi vóór nieuwkomers zijn. Maar dat bedoelde Reve niet. In een verklaring aan het anp legde hij achteraf uit dat we het moesten begrijpen als 'een primitieve - vermoedelijk in al te vulgaire bewoordingen gestelde - alarmkreet. Ik bedoel niet letterlijk wat in het gedicht staat, want ik ben geen racist en de neger heeft mijns inziens recht op een plaatsje onder de zon, gelijkwaardig aan dat van de blanke. Ik heb echter door dit brute middel bij miljoenen gehoor gevonden voor mijn betoog, volgens hetwelk de immigratiepolitiek van de Nederlandse regering tot een ramp zal moeten voeren.'
Als het wordt aangewend voor een politiek statement verliest ironie altijd iets van zijn meerstemmigheid. Met zulke uitglijders reikte Reve zelf de hamer aan waarmee rechts-populistische adepten zijn instrument platsloegen.
Maar ook de roeptoeter heeft recht op een plaatsje in de balzaal van het eeuwfeest. Zolang de anderen hun hitteschilden maar niet vergeten.
Klaas Koppe / De Beeldunie | Reve's ironie is een geraffineerd instrument