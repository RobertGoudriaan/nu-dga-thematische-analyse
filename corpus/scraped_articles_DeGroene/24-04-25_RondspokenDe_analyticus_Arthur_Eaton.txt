Rondspoken De analyticus Arthur Eaton

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Psycholoog en filosoof Arthur Eaton beantwoordt levensvragen van lezers. Deze week: help, ik ben geghost.
Beste S.,
Afscheid nemen is belangrijk. Goed afscheid nemen geeft je de gelegenheid om een periode samen af te sluiten; en een nieuwe periode, niet meer samen, in te luiden. Als iemand zomaar uit je leven verdwijnt, krijg je die gelegenheid niet. Ik kan me voorstellen dat je boos bent, S.
Even ter verduidelijking voor sommige lezers: 'ghosten' is het abrupt stopzetten van alle communicatie. De term komt uit de context van online daten. Je bent met iemand in gesprek, misschien heb je zelfs een paar afspraakjes gehad, je vraagt je af: zou dit hem zijn? - en dan laat iemand ineens niets meer van zich horen, zonder uitleg. Ghosten is een nieuwe variatie op: 'Ik ben even een pakje sigaretten kopen.'
Gebroken harten zijn van alle tijden, maar ghosten hoort bij deze tijd. Bijna al onze communicatie gaat tegenwoordig via beeldschermen. Daardoor zijn we in een paradoxale situatie beland: we zijn voor iedereen de hele tijd beschikbaar, maar we houden mensen ook, heel letterlijk, op afstand. Dat heeft invloed op hoe we met elkaar omgaan. Er is iets onthechts aan contact via een scherm, en daarmee onbewust ook iets onechts. Sommige mensen lijken daardoor te vergeten dat er achter drie typende puntjes altijd een mens van vlees en bloed schuilgaat.
Je schrijft dat je deze persoon meerdere keren hebt gevraagd om je niet te ghosten. Wat zit daar achter, S.? Ben je in het verleden al eens op zo'n manier pijn gedaan? Of was hij vanaf het begin aarzelend in het contact? Want om heel eerlijk te zijn: als je iemand meerdere keren vertelt om iets niet te doen, vergroot je het risico dat hij het zal doen. Mensen voelen zich snel onder druk gezet. Als psycholoog weet ik dat maar al te goed: iemand iets verbieden werkt bijna altijd averechts. Je kunt beter één keer heel duidelijk aangeven wat je van iemand verwacht en nodig hebt.
Dat brengt me bij de psychologie achter ghosten. Waarom doet iemand zoiets? Er zijn natuurlijk engerds die er een sport van maken om anderen pijn te doen; en er zijn ook mensen die zich echt geen voorstelling kunnen maken van de gevoelens van anderen. Maar dat zijn extremen, en dus zeldzaam. Meestal is ghosten een vorm van conflictvermijding. Iemand trekt zich terug uit het contact, om een gevoel van schuld of schaamte te vermijden, of de confrontatie met de boosheid van de ander te ontlopen.
Je bent dus zeker niet naïef: iemand die ghost neemt geen verantwoordelijkheid voor de situatie, noch voor zijn eigen gevoelens, noch voor die van jou.
En wat gebeurt er eigenlijk bij degene die geghost wordt? Zonder passend afscheid blijft iemand in je gedachten rondspoken. Je wordt teruggeworpen op je gevoelens en twijfels: heb ik soms iets fout gedaan of gezegd? Had ik misschien iets anders moeten doen? Dat kan heel pijnlijk zijn; het is wat ghosten zo wreed maakt. Je komt er moeilijk van los. Toch moet je dat proberen, denk ik. Afscheid nemen is een ritueel dat je samen doet. Omdat jij geen afscheid hebt kunnen nemen, heb jij een ander, persoonlijk ritueel nodig: iets dat je in je eentje kunt doen. Het spook van deze relatie moet worden uitgedreven.
Hoe zo'n ritueel er precies uit moet zien weet ik niet, maar je hebt vast zelf ideeën. Ik zou het lekker dramatisch doen, op een manier waarin je ook wat van je boosheid kwijt kunt. Een brief aan hem schrijven en die verbranden, bijvoorbeeld. Of een kaars opsteken op de plek waar jullie ooit hebben afgesproken. Niet omdat dat jou op magische wijze zal verlossen van je gevoelens, maar om duidelijk het einde van de relatie te markeren, zodat jij verder kunt.
Het is geen troost, dat weet ik, maar het is wel belangrijk om te onthouden dat alle eindes pijnlijk zijn, of je nu bent geghost of niet. Soms is een onoprecht excuus nog erger dan een gemeende stilte.
Met vriendelijke groet, Arthur
Heb je ook een brandende levensvraag? Mail dan een korte brief naaranalyticus@groene.nl