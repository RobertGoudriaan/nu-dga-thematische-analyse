Bertien van Manen 15 februari 1935 - 26 mei 2024 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juni 2024
Het ging de fotograaf Bertien van Manen vooral om de mensen, de mensen overal. Pretentieloos legde ze hen vast, in wat volgens haar zoon een zoektocht naar gezelligheid was.
Het dikke boekArchive(Mack, 2021) opent met een reeks sterk uitvergrote contactafdrukken. Kinderen met een emmertje en een schepnet in het natte gras. Een huiselijk tafereel, onscherp maar direct herkenbaar: manlief in een fauteuil, benen over elkaar geslagen op de salontafel, in de voorgrond een kind dat op handen en knieën met een kat speelt. Of de kat ook met het kind speelt valt onmogelijk te zeggen. Een oudere man die in de tuin half geknield een foto maakt van een schilderij dat hij voor de gelegenheid op een stoel heeft geplaatst. De fotografe zelf, tot haar middel in een meertje. Met voor zich, eveneens in het meer, een statief. Het draagkoord hangt tot in het water terwijl ze met haar vinger wijst en aanwijzingen roept. Met een stift is er een kruis op het beeld getekend. Of is het een plus-teken? Zo van: 'Deze hoe dan ook afdrukken!'?
Meer foto's van de man. Meer foto's van de kinderen. Meer foto's van de fotografe zelf. Met een Rolleiflex die het beeld in kruipt. Met haar armen in haar zij, lang en vol leven. Met de loop van een pistool in haar mond. Een grapje, natuurlijk. Foto's van de mensen die ze tijdens haar vele reizen ontmoette. In Amerika. In Oost-Europa. In Rusland. In China. Allemaal even pretentieloos vastgelegd. En ook wat foto's van haar atelier, die op de een of andere manier slechts onderstrepen wat op al die andere pagina's zo vanzelfsprekend haar onderwerp is. Niet de dingen maar de mensen, de mensen overal. Pas dan wordt het papier gladder, en vangt het boek aan met de onmogelijke taak die het zichzelf lijkt te hebben gesteld: een overzicht geven van het levenswerk van Bertien van Manen.
Die foto's van haar man en haar kinderen maakte ze voordat ze zich ooit een leven als fotograaf had ingebeeld. Die foto's, waarin alles wat haar latere werk zo ontwapenend maakt, de achteloze intimiteit en de ongedwongenheid, al aanwezig lijkt, werden pas later afgestoft voor een tentoonstelling en een boek. Want dit leven begon, in zekere zin dan toch, pas echt bij veertig.
In Den Haag was ze geboren. In Heerlen was ze opgegroeid. Haar vader ingenieur bij de Staatsmijnen. Haar moeder een sjieke madam. Geen ongelukkige jeugd, maar wel een katholieke - een die terugkijkend onwerkelijk kon toeschijnen. De gezelligheid die ze thuis bij de mijnwerkerskinderen uit haar klas aantrof, was in haar wereld ondenkbaar. 'Met de kinderjuffrouw op de kinderkamer', zo vatte ze het, toen ze een paar geleden te gast was inKunststof,kort samen. En meteen daarna besefte ze dat het nog korter kon.'Fanny en Alexander',zei ze. Haar zoon had tegen het radioprogramma gezegd dat het hele leven van zijn moeder in dat licht bezien een zoektocht naar gezelligheid kon worden genoemd.
Toen een modefotograaf tijdens een feestje de foto's van haar kinderen zag en vroeg of ze er niet iets voor voelde zijn assistent te worden, had ze al een klein leven achter de rug. Frans gestudeerd. Lesgegeven. Getrouwd met een cartoonist en een bekende advocaat en een cricketer - allen verenigd in de figuur van Willem van Manen. Kinderen gekregen.
Als modefotograaf werkte ze voor toonaangevende bladen, maar pas in 1975, toen ze veertig was, viel alles op zijn plek. Ze kreegThe Americans,het legendarische fotoboek van Robert Frank, in handen gedrukt. Ze heeft de anekdote vaak genoeg verteld, maar het loont om je er een voorstelling van te maken. Je voor te stellen dat je nog nooit zoiets had gezien. Dat je brave modefoto's maakt en dat je dan opeens dat onder ogen kreeg. Dat je voor het eerst ziet dat het slordiger, onverschilliger, rafeliger kon. Dat je vrijer kon zijn.
Een ander boek,De zevende manvan John Berger en Jean Mohr, waarin het leven van gastarbeiders in heel Europa was gedocumenteerd, bevatte een opdracht die ze ter harte nam: zij zou hun vrouwen fotograferen. De vrouwen die god weet waar een leven vol betekenisvolle verbanden hadden achtergelaten en die nu op driehoog achter met twee truien aan in een gedeukte pan stonden te roeren. Makkelijk was het niet, maar uiteindelijk kwam ze hier en daar binnen. 'Als je maar lang genoeg blijft terugkomen, laat zien dat je er niks ernstigs mee wil...', zei ze erover. Zo'n zin die niet eindigde met een punt maar met een schouderophalen. Harde korrels, een hard contrast. Harde levens, ook ongetwijfeld. En toch zit er warmte en waardigheid in de foto's.
Een opdracht van het Rijksmuseum, om samen met Catrien Ariëns de vrouwenbeweging te fotograferen, hielp haar verder op weg. Niet vanwege de statuur van dat instituut, het aanzien dat de opdracht met zich meebracht. Nee, het was die vrouwenbeweging zelf die haar de ogen opende. Ze ontdekte dat er werd nagedacht over wat ook zij voelde. Ze kon zichzelf opnieuw uitvinden.
Ze reisde de halve wereld over en bleef terugkeren naar dezelfde gemarginaliseerde gemeenschappen. Ze was niet bang om mensen te laten poseren zoals ze zouden poseren voor een familiekiekje. Zonder pretenties. Met hooguit een glimlach als opsmuk. Ze was niet bang om chaos het beeld te laten bepalen. Dit zijn mensen, zeggen haar foto's. Dit is het leven. Het is echt niet niks, om het er allemaal zo vanzelfsprekend, zo gemakkelijk, zoals het leven zelf, uit te laten zien.
Wat haar werk zo ontwapenend maakt: de achteloze intimiteit en de ongedwongenheid
Privé archief Bertien van Manen | Feest in Schiedam, uit de serie Vrouwen te gast, 1977