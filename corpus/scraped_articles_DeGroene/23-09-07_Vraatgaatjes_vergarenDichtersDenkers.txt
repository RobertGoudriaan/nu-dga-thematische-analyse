Vraatgaatjes vergaren Dichters&Denkers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Maaike Meijer, zelf fervent archivaris van decennia lesbische levens, erkent de moeilijkheid van archiveren: je sluit niet alleen in maar ook uit. Het intrigerende kunstboekProductive Archivingmaakt kritiek op archiveerdrift zichtbaar.
Ik ben een overtuigd archivaris.Een half mensenleven geleden - 1981 - bezocht ik de Lesbian Herstory Archives in New York, en was diep onder de indruk van de verzameling die Deborah Edel en Joan Nestle hadden opgebouwd over alles wat er te vinden was aan lesbische geschiedenis in de Verenigde Staten tot dan toe. Drie kamers vol, in Nestle's eigen woning.
Dat lesbische leven speelde zich lang af in het verborgene, homoseksuelen waren op vele fronten de illegaliteit in gedreven. Het tij keerde pas in de jaren zeventig. Desondanks lag daar in 1981 al een schat aan informatie over de levens en liefdes van befaamde lesbiennes, over de ontmoetingsplaatsen, de vriendschapsnetwerken, de briefwisselingen, de literatuur en lectuur waarin het lesbische verleden - openlijk of gecodeerd - werd beschreven, de verboden en vervolgingen, de invallen in bars en ondergrondse dancings, debutch-femme-cultuur, de Stonewall-rellen van 1969. Joan Nestle werd een van de theoretica's van butch-femme-cultuur: om daarover te kunnen denken is zo'n activistisch archief nodig.
Terug in Amsterdam beschreef ik in het tijdschriftLovermijn ervaringen in dat archief, gecombineerd met een plan zoiets ook in Amsterdam te beginnen. Dat Nederlandse lesbisch archief ontstond, twintig jaar lang als aparte organisatie. Homomannen begonnen het Homodok, die twee fuseerden tot het huidige Ihlia, nu gesubsidieerd en gehuisvest in de Openbare Bibliotheek in CentrumAmsterdam. Er wordt, zo vertelde directeur Lonneke van den Hoonaard mij, inmiddels zoveel materiaal aangeleverd dat ze de catalogisering bijna niet kunnen bijhouden, en ik ben nog altijd een van de velen die er spullen brengt van mezelf en van overleden vriendinnen wier nalatenschap ik ordende. Het archief van mijn levenslange vriendin Hanneke Hurkmans (zeven kratten lesbische bar-, festival- en feestcultuur, duizenden foto's, historisch drukwerk, haar zangarchief, de opnamen van de bandjes en toneelgroepen waar zij het hart van vormde) ging erheen na haar dood in 2021. Eerder bracht ik daar van Noor van Crevel, lesbisch-feministisch activist en oprichter van Blijf van mijn Lijf, de persoonlijke brieven van geliefden, vriendinnen en vrienden. Ihlia kreeg ook de vriendenboeken die voor haar gemaakt werden, veel foto's, documenten over haar banen, over de Blijf-beweging en de manuscripten van invloedrijke artikelen die ze schreef over joodse geschiedenis en feminisme.
Het Vrouwenarchief Atria, voorheen iav, heeft een veel langere geschiedenis en daar breng ik ook spullen van mezelf en van anderen. Het Paarse September-archief dat de jaren 1971-1974 beslaat, bracht ik er dertig jaar geleden al. De tekeningen van Nel Hermans, ons jong gestorven Paarse September-lid, voegde ik er recent aan toe.
Mijn eigen archief van optredens in het feministische en homocircuit tussen 1975 en 2000 bracht ik erheen, evenals correspondenties rond gepubliceerde en gestrande boeken, onderwijsmateriaal uit mijn Utrechtse universiteitsbaan, het archief van het Maastrichtse Centrum voor Gender en Diversiteit, een drie uur durende documentaire van een reünie van activisten uit de jaren zeventig vol verhalen, beelden en geluiden van die tijd. Netty van Hoorn heeft daar intussen een echte film van gemaakt:De stad was van ons:Radicaal feminisme in de jaren '70.
Van mijn dagboeken en brieven zal ik per testament bepalen waar ze naartoe mogen. Ik geloof erin. Wie zal onze geschiedenis schrijven als wij de bronnen daarvoor zelf niet bewaren?
'Wij'? Hm, ja, wie zijn die 'wij' dan? Soms is het moeilijk kiezen wat je naar Atria en wat je naar Ihlia brengt. Ondertussen zijn er ook Black Archives, waarin ook veel materiaal van vrouwen en lesbo's zit, moet dat dan niet naar Atria of Ihlia? Of moet je die bronnen verdubbelen dan wel naar elkaar laten verwijzen? Gaan joodse feministen naar het Joods Historisch Museum of naar Atria? Nalatenschappen van joodse lesbische schrijfsters naar het Literatuurmuseum? Gaan die van vakbondsvrouwen, moslimactivistes, armoedebestrijders, krakers allemaal naar het iisg (Instituut voor Sociale geschiedenis)? Dat zou kunnen want intussen heeft het iisg ook niet stilgezeten en is open gaan staan voor de geschiedenis van niet alleen de linkse sociale bewegingen maar ook voor vrouwengeschiedenis, homogeschiedenis, postkoloniale en zwarte geschiedenis. Archieven kúnnen met de tijdgeest meebewegen.
Het dilemma van iemand die ergens een verzameling wil onderbrengen is duidelijk: welk label past? Is het label zelf al niet beperkend? Ik had soms het gevoel dat ik de nalatenschap van Hanneke Hurkmans (Ihlia) en Noor van Crevel (verdeeld over Ihlia, Atria en het Joods Historisch) kwijt maakte in plaats van bewaarde. Er komt bovendien een tijd waarin niemand die het materiaal ziet nog een levende herinnering aan hen bewaart. Dan zijn mijn dierbare Hanneke en de onvergetelijke Noor geen individuen meer, maar dode representanten van een categorie (lesbo-kroegbaas, feminist).
Maar mensen passen niet in één categorie, in bovenstaande gevallen niet eens in vijf categorieën. Het voortbestaan in een archief verandert kortom het materiaal en de mensen die het nalieten. Het archief bewaart geen herinneringen maar creëert ze, in het keurslijf van zijn eigen kaders. Het sluit niet alleen in maar ook uit. Het registreert niet maar produceert. Er kan een meeslepende geschiedenis van het Amsterdamse homoleven uit voortkomen. Of - God bewaar me voor die toekomst - een studie van de zieke abnormaliteit die niet bij de Russische, Europese, Chinese, Amerikaanse of Afrikaanse volksaard past.
De nazi's vernietigden kort na hun machtsovername in de jaren dertig de hele inhoud van Magnus Hirschfelds Institut für Sexualwissenschaft, gevestigd in Berlijn. Het was een unieke bibliotheek, onderzoekscentrum en kliniek, waarin alle toenmalige kennis over nietnormatieve genders en seksualiteiten bijeen was gebracht. Een catastrofe. Onder fascistisch bestuur had het ook een museum van 'ontaarde' seksualiteit kunnen worden, vergelijkbaar met de verzamelingen ontaarde kunst die de nazi's tentoonstelden. En ook al kan een archief blijven doen waarvoor het is opgericht, de bronnen, de labels, categorieën en werkwijzen kunnen in later tijden irrelevant of beschamend worden - zoals de vele verzamelingen uit de koloniale tijd en de antropometrische fotocollecties van niet onder de euro-witte norm vallende mensen. Waar het om gaat is dat het archief geen neutrale bewaarplaats is, maar een vervormer, een machtsinstrument, een graf, of een dodelijke machine.
Dat laatste is een kernthema in het boekProductive Archiving,dat cultuurwetenschapper Ernst van Alphen samen met een grote groep auteurs en kunstenaars onlangs aan het archiveren wijdde. Archieven kunnen worden misbruikt. Dat geldt zowel voor activistische archieven en opslagarchieven - als die ik eerder noemde - als voor functionele archieven. Die laatste bewaren gegevens voor doorgaand gebruik: denk aan patiëntendossiers, politiearchieven, bevolkingsregisters en andere gemeentelijke registraties, archieven van banken, belastingdiensten en verzekeringen. Opslagarchieven bewaren bronnen die niet direct nodig zijn, maar die later geraadpleegd kunnen worden voor geschiedschrijving of andere vormen van herinnering.
Het onderscheid tussen opslag- en functionele archieven is van Aleida Assmann, in haar bijdrage aanProductive Archiving. Zij maakt duidelijk dat functionele archieven dodelijke controle-instrumenten kunnen zijn in handen van bedrijven of van de staat. De archieven van de kgb en de Stasi, bedoeld om mensen te kunnen vervolgen, zijn berucht. Hoe destructief de Nederlandse Belastingdienst nu nog steeds met zijn eigen registratiesystemen werkt is bekend. Het bevolkingsregister kon ten tijde van de Duitse bezetting bijzonder gemakkelijk misbruikt worden voor de deportatie van joodse medeburgers. Joden waren netjes vooraf gelabeld.
InProductive Archivingpresenteert Van Alphen een veelomvattende theorie van de archiveer-woede - daar kom ik op terug. De diverse auteurs onderbouwen die met fascinerende voorbeelden van tegen-archieven, die de uitsluitingen en dodelijke werkingen van dominante archieven tonen en ontmantelen. Intrigerend is het hoofdstuk'A Monument for Future Memory',over het Ringelblum-archief. Emanuel Ringelblum was een historicus die in november 1940 een groep opzette van vijftig tot zestig verzamelaars, samen met hem gevangen in het getto van Warschau. Allen wisten dat ze zich bevonden in het voorportaal van de hel. Hoe konden ze zich in tijden van honger en kou nog richten op de bouw van een archief? Omdat het verzamelen zelf een daad van verzet was, indachtig een les van de historicus en leraar Isaac Schipper:'What one knows about murdered peoples is usually what their killers choose to say about them.'
Als de Duitsers de oorlog zouden winnen zou de massamoord op de joden een roemrijk hoofdstuk uit de geschiedenis worden. Hitler was ook werkelijk van plan een Centraal Museum van het Uitgeroeide Joodse Ras te gaan oprichten - dat kon Ringelblum alleen nog maar vermoeden. Maar de aard van zijn verzameling zou moeilijk in te passen zijn geweest in dat perverse nazi-museum en stond ook haaks op de wijze waarop joden werden verzameld in de concentratiekampen, die Van Alphen beschrijft als archiefmachines op zich. Individuen werden ontdaan van alle persoonlijke eigendommen die werden gecategoriseerd naar soort en bijeengebracht in pakhuizen vol identieke items. Mensen werden gescheiden naar sekse en leeftijd, en vervolgens vervangen door nummers. Een enkel label voldeed voor de hele verzameling: jood.
Ringelblum verzamelde daarentegen de rijkdom en diversiteit van echte levens: dagboeken, brieven, ansichten, kranten, officiele documenten, aankondigingen, poëzie, snoeppapiertjes, die samen een veelkantig beeld gaven van hen die in het getto bijeengedreven waren. Het leven in al zijn ontroerende dagelijksheid.'During this war every Jew is a separate, individual world',zei Ringelblum.
Het archief werd niet voltooid, er was waarschijnlijk eenvoudigweg geen tijd meer om het te ordenen: het is onder tijdsdruk ingepakt in ijzeren kisten en op drie plaatsen in het getto begraven. Twee van de drie collecties werden na de holocaust teruggevonden. Maar juist het ongeordende ervan draagt nu bij tot de bijzondere status van de verzameling, ondergebracht in een museum in Warschau, op de plaats waar Ringelblum en zijn team werkten. Bozena Keff noemde het een'multivoiced chronicle'waarvan het kenmerkend is dat de categorie 'jood' een slecht passend label is. In het getto bevond zich bijvoorbeeld een gemeenschap van Poolse katholieken, die zichzelf vooral zagen als Polen en katholieken, niet als joden: ze waren in een hun onbekende wereld beland. Dit tegen-archief maakt duidelijk hoe beperkend archiveren werkt.
Dit boek is bijzonder omdat het de steeds centralere positie van het archief in de hedendaagse cultuur verheldert. Het begrip archief slaat niet alleen op stoffige opslagplaatsen die vooral door historici, biografen en genealogie-hobbyisten worden aangedaan. 'Archiveren' is steeds meer de manier om de werkelijkheid te ordenen, om betekenis aan de wereld te geven. Alles krijgt labels, wordt gecategoriseerd, bewaard, in lijsten gezet, digitaal doorzoekbaar gemaakt. De onontkoombare cookies jagen op onze consumentenvoorkeuren om de afzenders ervan toegang tot onze tijd, geest en portemonnee te verschaffen. Dat fenomeen is al uitgeroepen tot een nieuwe vorm van kolonialisme. We zijn labelbare elementen geworden van de nieuwe exploiteerbare mijnen van het kapitalisme. We bewegen ons door een oerwoud aan keuzemenu's.
Van Alphen claimt - op geleide van Lyotard en Foucault - dat het narratieve niet langer onze werkelijkheid ordent, maar het archiverende. Dat betekent dat niet langer het syntagma regeert maar het paradigma, niet de doelgerichte zinrijke samenstelling van losse elementen maar de eindeloze lijst. Niet het verhaal maar de opsomming. Deze cultuurkritische diagnose ontvouwde Van Alphen eerder in zijn boekStaging the Archiveuit 2014 en in het essayThe Decline of Narrative and the Rise of the ArchiveuitStorytelling and Ethicsvan Meretoja en Davis (2018). InProductive Archivingheeft hij er een collectief project van gemaakt en werkt hij de theorie ook verder uit voor de proliferatie van genderidentiteiten. Die acht hij in strijd met het idee dat gender beweeglijk is en eerder datgene is wat wedoendan wat wezijn. De classificatiebehoefte gaat zo ver dat het element 'queer' in de opsomming lhbtiq een nieuw hokje is geworden terwijl het eigenlijk betekent dat je je wenst te verzetten tegen de bestaande hokjes.
Touché.
Deze kritiek op de archiveerdrift wordt gedeeld door tal van kunstenaars wereldwijd, die op allerlei manieren het archief tot onderwerp van hun kunst maken. Die kunstuitingen staan in dit boek centraal. Vaak zijn ze gemaakt van materiaal dat nooit in een archief werd opgenomen, zoals inThe Black Photo Albumvan de ZuidAfrikaan Santu Mofokeng. Het bestaat uit foto's van zwarte lagere en middenklasseAfrikanen en hun families, gemaakt tussen 1890 en 1950 vóór of in het beginstadium van de apartheid. De gangbare witte conventie was toen om zwarte Afrikanen te fotograferen als behorend tot de natuur, als de fauna van een wild landschap. De Afrikanen zelf lieten zich fotograferen in hun nette kleding, in huiselijke settings, als beschaafde mensen. Hun albums gingen meestal verloren. De foto's moesten bij elkaar worden gesprokkeld bij oude mensen, in townships, in kelders van vervallen huizen. Bij Mofokeng geven ze een tegen-beeld van zwarte Zuid-Afrikanen, een verzonken wereld van een door de apartheid vernietigde cultuur.
Even welsprekend is het levensverhaal van Merapi Obermayer, die opgroeide in de laatste leprakolonie van Nederland. Geboren in Pelantungan op het eiland Java in 1947 vluchtte het gezin in 1953 naar Nederland en vond onderdak in het laatste leprahuis in Heerde. Merapi's ouders waren kinderen van Indische 'troostmeisjes' die ter beschikking waren gesteld aan Nederlandse militairen.'Colonial leftovers',zo werden haar ouders in een rapport dat Merapi onder ogen kreeg betiteld.
Merapi zat tot haar twaalfde op een kostschool van nonnen, die de meisjes vernederden en seksueel misbruikten. Een liefdevolle oom, ook in Heerde opgenomen, was haar baken in een wereld die haar opjoeg met negatieve labels. In haar prachtige tekst wijst Merapi alle labels af, ze wil leven in een androgyne wereld waarin kwetsbaarheid kracht kan zijn. Een van haar kunstwerken bestaat uit haar babykleertjes die bijna in het vuilnis waren beland en die het hele verhaal van overlevingskunst in onmogelijke omstandigheden bevatten: ze werden gemaakt van het linnen uit boekomslagen, afgeweekt van oude kaften, het enige textiel dat in de Javaanse leprakolonie bij Merapi's geboorte voorhanden was. In de kleertjes zijn de boektitels nog zichtbaar, zoalsTarzan en de leeuw-man,haar ouders waren lezers. Die ontroerende kleine kleertjes vertellen alles, over wat bewaard bleef hoewel het bedoeld was om te verdwijnen, zoals ook deze mensen veracht werden en desondanks blijven leven, dankzij Merapi's werk.
Te veel bijzondere kunstwerken om in dit bestek recht aan te doen. Annet Dekker schrijft over het werk van een aantal kunstenaars die dieren en planten 'dwars' catalogiseren, niet naar gewerveld en ongewerveld, naar genus en ondersoort, maar - bij de fotograaf Anne Geene - naar gelang ze voorkomen in een enkel lapje volkstuin, en dan de hoogste (meeuw), de laagste (cocon van de doodshoofdvlinder), de wijdst verspreide plant (zevenblad) en het vaakst voorkomende dier (pissebed). Ze fotografeert 'dieren van de vensterbank' met alle dode vliegen, bijen, afgevallen vleugeltjes, pootjes en haartjes die op haar willekeurige vensterbank belanden. En rijtjes bladeren met steeds andere en steeds mooiere vraatgaatjes, waarmee ze je vervreemdt van de standaardmethodes van planten en dieren in te delen.
Productive Archivingis een rijk boek, met fascinerende verhalen en werken, die soms alleen maar getoond worden als'visual essays'(door William Kentridge bijvoorbeeld) zodat je ze zelf kunt verbinden met de analyse van het archiveren die erin vervat is. Het boek is ook spannend vormgegeven, zoals overigens alle boeken van de in Amsterdam gevestigde internationale uitgeverij Valiz. Ik heb het nog steeds niet echt uit, al heb ik de laatste bladzijde omgeslagen: ik blijf nadenken over de continuïteit tussen de opslagarchieven en de functionele archieven: de schaduwzijden van de functionele archieven en de toenemende greep die deze op mensenlevens krijgen vind ik nu beangstigender, terwijl ik beter zie dat de schaduwzijden van opslagarchieven niet alleen tot het verleden behoren maar zich ook in de toekomst kunnen voordoen. Ik blijf er toch maar spullen naartoe brengen.
Als biograaf vraag ik de nabestaanden van de auteurs die ik biografeer ook of ze hun materiaal aan het literatuurmuseum willen vermaken voordat het op stoffige zolders en in vochtige kelders verkruimelt en verschimmelt. Daarzonder kun je geen goede biografieën schrijven. Het materiaal is ook niet altijd bestorven: soms springt er uit een gerafeld handschrift of oude briefwisseling een vonk over die je tenminste de illusie geeft een levende ziel te ontmoeten. Maar een biografie is op zijn beurt ook weer een archief. En daarvoor gelden dezelfde overwegingen van in- en uitsluiting, van beperkende categorisering en opsluiting in een hokje. Een boek, kortom, dat veel te denken geeft.
... ERNST VAN ALPHEN (ED.) Productive Archiving: Artistic Strategies, Future Memories, and Fluid Identities Valiz, 272 blz.