Een ziel met littekens Dagboek Uit het leven van Alice Walker

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 juli 2023
Eind jaren 1960 in gesegregeerd Amerika zoekt Alice Walker schrijvend naar hoe ze op zichzelf staande personages kan neerzetten, vrij van de druk die de witte wereld op hen uitoefent. Naar hoe ze zelf overeind kan blijven. En naar schoonheid.
1965. Ongedateerd
Waarom schamen we ons altijd voor wat we schrijven? Omdat het zo'n tastbaar bewijs is van de dwaasheden die we in ons hoofd begaan? Woorden laten meestal geen sporen na; de meeste mensen luisteren daarvoor niet goed genoeg.
Mensen zeggen me dat een hopeloze liefde, d.w.z. voor iemand die jou nooit wettelijk kan toebehoren, een stommiteit is. Dat geloof ik niet. Dat we kunnen liefhebben vind ik op zichzelf al wonderbaarlijk - bovendien denk ik niet aan bezitten als ik aan de liefde denk. Is die laatste zin niet een beetje banaal?
Er zijn momenten dat ik me te oud voel tussen deze mensen op het Sarah Lawrence. Ik kan niet langer over Vietnam discussiëren met 'pientere' meisjes die hun gevoelens over de oorlog willen rijmen met hun vioolmuziek. De dood van Vietnamese kinderen weegt daarvoor te zwaar op mij.
Eenentwintig zijnis als geen andere leeftijd. Het is de leeftijd waarop je meerderjarig wordt en de vrijheid proeft - en voelt dat je zo zachtjesaan door je moeder wordt losgelaten.
Ik begrijp wel dat mensen grappen maken over zelfmoord. Het is zo'n persoonlijke kwestie dat iedereen die er anders tegen aankijkt dan het slachtoffer het grappig vindt.
Als ik vanavond doodging, zouden veel mensen een antwoord willen op de vraag waarom. Niemand zou bedenken dat dit waarschijnlijk mijn eigen keuze was. Dat is het probleem met mensen - ze zijn niet stoïcijns genoeg om de dood als mogelijkheid te zien.
Het lijkt me essentieeldat een kunstenaar er echt van houdt om de liefde te bedrijven. Ik zou niets moeten hebben van een louter beschouwende kunstenaar, want die zou geen benul hebben van de huid waarin hij leeft, noch van de ziel die hij omhult. De liefde kwelt ons en doet ons krijsen, maar uiteindelijk vindt ze de weg naar de duistere kreukels in onze ziel en krijgt toegang tot een nieuwe dimensie.
Ik ben het eens met wie het ook maar was die Socrates beschreef als een bokkige oude lastpost! Je houdt van hem of niet - & ik doe dat niet.
Nietzsche zegt dat filosofen beter niet kunnen trouwen & dat meestal ook niet doen.
Sommige mensen zouden nieuwsgierigheid niet aanvaarden als legitieme basis voor een levensfilosofie - maar ik vraag me af of die niet de basis is van elke filosofie.
Ik wil een verhaal schrijven over een zwarte vrouw uit de middenklasse die de verpersoonlijking is van alle traditionele, witte burgerlijke waarden - en hoe ze gevangenzit in het starre en archaïsche sociale kader waarbinnen ze is opgegroeid en dat ze koestert. Ze is eenzaam, maar blijft vasthouden aan zeden en gebruiken die het Westen al jaren geleden overboord heeft gegooid - alleen hebben ze haar dat niet bijgebracht en weet ze daar dus niet van. Voor haar:
1. Seks alleen in het huwelijk - waardoor seks en het huwelijk het zonder haar moeten stellen.
2. Op de universiteit was ze van mening dat een student geen ander recht had dan het recht om te studeren - kritisch nadenken hoorde daar niet bij.
3. Ze had geleerd haar land te verheerlijken - ze had een weerzin tegen revolutie en stemde dus op de mensen die haar nu juist haatten.
4. Ze geloofde in het 'goede' van materieel succes, ze omringde zich met steeds meer spullen zodat ze 'gesetteld' raakte, d.w.z. vastgeroest.
Hoe wek je sympathie op voor dit 'schepsel' & minachting voor de waarden die zij aanhangt...
Schopenhauer - 'Muziek en tranen, ik kan ze nauwelijks uit elkaar houden.'
11 oktober 1965
Vandaag heb ik een verhaal afgerond waar ik trots op ben. 'De zelfmoord van een Amerikaans meisje.' Iedereen die het tot nu toe heeft gelezen is ontdaan door Ana's zelfmoord. Niemand van hen is kennelijk zo direct in aanraking geweest met de dood dat ze beseffen dat die altijd heel dichtbij is.
Ik probeerde mijn denkbeelden over zelfmoord uiteen te zetten - het lijkt me een van de keuzes die iemand in het leven kan maken. Als je vrij wilt zijn om te leven, moet je ook de vrijheid hebben om te sterven - daarvoor hoeft alleen de moraal van het christendom te worden overwonnen, dat mensen toewijst aan God, niet aan zichzelf. Als vrije wil al mogelijk is, dan valt zelfmoord daar ook onder. Want zolang de mens een vrije wil heeft, ligt zelfmoord binnen zijn mogelijkheden.
2 juni 1966
De autobiografie van Billie Holiday heeft me bijzonder aangegrepen, misschien omdat ze zo'n eerlijk wijf was, en voor alles in. Ik denk dat ik minder van haar muziek hou dan van haar als persoon, maar die muziek heeft wel zoiets eigens dat je je niet kunt voorstellen dat iemand anders ook zo zou klinken. Is dat wat ze genialiteit noemen?
3 juni 1966
Wie wil er nou verhalen schrijven 'die hard aankomen'? Ik niet. Ook vraag ik me af of ik me zou kunnen ontwikkelen tot een existentialistisch auteur - eigenlijk weet ik niet eens wat dat betekent. Een mens die existentialist is begrijpt dat de wereld aan zijn einde kan komen, een slecht einde ook nog, maar besluit toch een ethisch verantwoord leven te leiden.
Ik ga er maar van uit dat ik een existentialist ben, voor zover ik de definitie begrijp. Al die maanden op het Sarah Lawrence dat ik Camus en Sartre heb bestudeerd, en toch blijft het allemaal vrij vaag - je zou misschien denken dat alles wat ik schrijf waarschijnlijk existentieel is? En toch is dat niet het geval. Ik moet me waarschijnlijk wat beter verdiepen in de mogelijkheden van het korte verhaal.
8 juni 1966
Nog een mars, in de traditie van Selma, die Mississippi deze en volgende week doorkruist. Dr King, geïnterviewd door een verslaggever uit Philadelphia, klinkt erg vermoeid na gisteren drieëntwintig kilometer te hebben gelopen. Ik denk dat ik een paar gemakkelijke schoenen voor mezelf moet kopen...
10 juni 1966
Anna Karenina,pagina 154: 'Ik geloof... dat er zoveel hoofden zoveel zinnen zijn, en zoveel harten zoveel soorten liefde.'
4 december 1967
Er is veel gebeurd sinds de laatste paar keren dat ik in mijn dagboek schreef, zo'n zes of zeven maanden geleden. Mijn leven is drukker dan ik ooit had gedacht. En dat komt door mijn geliefde, niet zozeer door mijn werk. Kunst zal altijd het leven imiteren.
Mijn man is op het toneel verschenen en heeft me voor eeuwig veroverd. Hij is De Ene; het is als het einde van een sprookje - kan er enige twijfel bestaan dat, wat er ook gebeurt, we nog lang en gelukkig zullen leven? Ik heb nooit geloofd dat ik met iemand Eén kon worden, maar nu ben ik Eén. Met M.
Het lijkt erop dat dromen kunnen uitkomen als je maar lang genoeg wacht en diep vanbinnen een hoopvolle maagd blijft.
Ook de roman wordt werkelijkheid, zij het langzaam. Misschien had ik Hemingways voorbeeld moeten volgen - eerst alleen verhalen, de Roman pas als het echt niet anders meer kon. Ik weet het niet. Misschien is het gewoon nogal vreemd wat ik schrijf. In ieder geval denk ik dat ik vooruitgang zie in veel thema's, verhalen, 'ideeën'.
Mel en ik bedruipen onszelf. Maken nog geen schulden. Daar ben ik blij om. Het houdt mensen op afstand die zich anders alleen maar met ons gaan bemoeien.
19 december 1967
Waar ik me nu echt klaar voor voel is mijn boek met korte verhalen. De roman brengt me in verwarring. Als ik eerlijk ben. Mijn personages moeten zo veel mogelijk (compleet!) echte mensen zijn. Vrij van de druk die de witte wereld op hen uitoefent.
Je zou een heleboel schooldirecteuren, universiteitsbestuurders en zelfs docenten kunnen opvoeren die, wreed en bekrompen als ze zijn, denken dat zij wél zijn ontsnapt aan het systeem. Die vrij genoeg zijn om hen te kunnen portretteren als complete, op zichzelf staande personages (met natuurlijk ook oog voor hun goede kanten) en niet als kwaadaardige uitvloeisels van het systeem van de witte man.
Er moet ook schoonheid in voorkomen. De volle, tomeloze schoonheid van individuen die gewoon hun leven leiden. Een schoonheid waar je maar zelden iets van te zien krijgt omdat de onderdrukking die voor de meesten van ons verduistert.
11 juli 1968
Nadat ik me maandenlang heb afgevraagd hoe ik als getrouwde vrouw een dagboek kon bijhouden, kreeg ik het antwoord (denk ik) gisteravond heel toevallig aangereikt. En het gebeurde toen een buitenstaander, een jonge vrouw die we allebei graag mogen, de gevoelens van mijn man kwetste. Ik voelde mee met zijn pijn en realiseerde me dat hij mijn leven is en we nu werkelijk met elkaar verbonden zijn.
Hij was gekwetst omdat Barbara, onze beste vriendin, hem als het erop aankomt nog steeds als wit beschouwt. Ik denk dat ik de enige zwarte ben die dat niet doet. We zijn gestrand op dit Amerikaanse eiland, wij samen tegen de zwarte en de witte wereld, maar wat maakt dat onze liefde tegelijk ook intens!
Nu ik weet dat mijn stem luid genoeg kan zijn voor twee, zo af en toe, is er opeens veel meer om over te schrijven dan eerst. Zo is er de groeiende verbittering van zwarten in Jackson tegenover de witten - en dan niet tegenover het witte uitschot in Mississippi dat dit verdient, maar tegenover de witte medestanders voor wie dat volgens mij niet geldt.
Ik denk nu terug aan hoe Ronnies hoofd werd opengereten door een of andere jongen in Bolivar. Ronnie! Die zich elke zomer in Mississippi uit de naad werkte om zwarte mensen naar de stembureaus te sleuren - omdat hij wit is en die zwarte jongen dondersgoed wist dat hij niet terug zou vechten en de politie niet zou bellen! Het is zo oneerlijk. En dan die arme Ted Seaver, tot moes geslagen omdat hij een succesvoller activist was dan zijn zwarte 'vriend'. En dan die zwarte man uit Boston die zijn familie achterliet om in Mississippi te komen werken (vrouw, kinderen; waarom 'werkte' hij niet in Roxbury, daar hebben ze het net zo hard nodig als in Mound Bayou), en die dreigde mijn man in elkaar te slaan? Als hij dat ooit zou wagen zou ik hem met plezier de nek omdraaien en ik zou er op staan dat Mel aangifte tegen hem deed. Er zijn grenzen!
Zolang Mel zich inzet voor een betere wereld is hij wat mij betreft nergens schuldig aan. En natuurlijk zijn er in mijn optiek geen witte mensen, alleen maar witte hersenen. Malcolm heeft dit gaandeweg ingezien, en ik denk dat Baldwin het altijd al wist. Hoe kan mijn man wit zijn als we samen proberen de wereld geschikt te maken voor onze bruine baby's, en voor onze vrienden die vanbuiten een andere kleur hebben maar ervoor kiezen zwart te zijn?
Barbara ging in tegen Mel toen die zei dat elke zwarte opstand in ons land zo kan worden neergeslagen. Maar zij en ik hebben precies hetzelfde gezegd, dezelfde sombere voorspelling gedaan. Toch neemt ze het hem, ook na al deze tijd, kwalijk dat hij het zegt als witte man. En hoewel we snappen waar haar wrevel vandaan komt, voelen we ons toch erg gekwetst - misschien omdat we dachten dat het idee van kleur op basis van louter huidskleur in onze kleine kring niet langer opgeld deed.
15 juli 1968
Heel vreemd - ik heb er moeite mee om vrijuit of goed te schrijven. Zou het komen doordat ik tegen Mel bekend heb dat ik dit dagboek misschien ooit wil publiceren? En voor de dingen die me echt hebben geschokt - de dood van dr King, Bobby Kennedy's dood, weet ik maar geen literaire vorm te vinden. Een gedicht schrijven over de King is even ondenkbaar als dansen op zijn graf. En dat zegt vast iets over mijn poëzie. Dr King verdient poëzie als die van Tennyson, Matthew Arnold, diep en traag en allegorisch.
Ik heb heel vaak tegen Mel gezegd: 'Ik blijf hier wonen - in dit land - zolang dr King dat ook nog volhoudt.' Daarna,fuck it.En nu voel ik meer dan ooit hoe zinloos het is om hier te blijven, en toch, waar moet ik anders heen? Het is echt nodig dat een van onze 'leiders' een antwoord weet te vinden op deze vraag. Integratie die leidt tot assimilatie - iedereen dezelfde fletse maar smaakvolle kleur bruin - is een weerzinwekkend idee! Maar separatisme gaat ook niet werken - en bovendien, wie is er bereid zijn leven een mogelijk doodlopende weg op te sturen? Ik zeker niet! ...
Ik ben in gedachten veel met James Baldwin bezig geweest en moet hem eens een brief schrijven. Mensen zijn weg van hem, bewonderen Ralph EllisonsOnzichtbare manen daarmee ook hemzelf. Een nacht doorbrengen met Baldwin zou fascinerend zijn, al was het alleen maar om te kijken hoe hij slaapt, of hoe hij voor het slapengaan zijn tanden poetst en met een hand in zijn grote ogen wrijft. Een nacht met Ellison zou waarschijnlijk zoiets zijn als dat je een dag met zomaar een man en diens vrouw doorbracht die vanuit hun raam op de Hudson uitkeken.
Ik heb net een prachtig woord opgezocht: 'adamantine'. Het betekent hard, onbreekbaar, als een diamant.
Mel heeft het heel moeilijk met zijn zakelijke en sociale leven! Op zijn werk doet hij alles uit naam van zijn baas, een kleinzielige oude man die hem ook nog weert van spelletjes pokeren partijtjes golf! Ze wantrouwen hem en mogen hem niet omdat hij wit is, net als Barbara, en ik kan het ze niet eens echt kwalijk nemen. Natuurlijk niet. Zelf voel ik datzelfde diepe wantrouwen tegenover alle witte mensen, behalve als ik ze eigenhandig heb uitgekozen, en dan alleen nog als ze aan een hele reeks voorwaarden hebben voldaan.
De rassenkwestie (kun je de bron van zoveel pijn en ellende een 'kwestie' noemen?); maar hoe dan ook, hier in Amerika heeft die ieders ziel bezoedeld. We hebben geen lieflijke ziel meer, als we die ooit al hadden.
Ik voel een enorme woede tegen iedereen die mijn man ook maar een strobreed in de weg legt. Wat een vreemd en heerlijk gevoel om als een moeder te zijn die het opneemt voor haar kind. Mijn hart breekt als hij gekwetst of verdrietig is. Het is alsof er een niet te torsen gewicht op me neerdaalt tot ik hem weer zie glimlachen en ervan overtuigd ben dat alles in orde is... En nu zijn we zo ongeveer eigenaars van ons huis. Voor een heel korte tijd, in elk geval. En als hij een oproep voor militaire dienst krijgt voordat ik aantoonbaar zwanger ben, wat moeten we dan? Naar Canada? Mel houdt er niet van om dingen te ontlopen en ik denk dat we daarom ook hier in Mississippi zijn. Ik heb een hekel aan dit land, met inbegrip van het idee dat ik het zou moeten verlaten. Heer, en ik weet dat dit erg hypocriet is - ik weet dat mijn moeder in u geloofde - houd ons bij elkaar. Het maakt me niet uit waar we heen gaan, zolang het maar samen is.
Ik blijf er maar aan denkenom mijn roman te laten gaan over acht post-Spelman-dames (geen slechte titel!). Met als uitgangspunt De Zelfmoord van een Amerikaanse Vrouw. Acht vrouwen, acht zeer verschillende karakters, hun achtergronden, liefdes, enz. Die ons uit de doeken worden gedaan op weg naar de begrafenis van Anna.
Het zou een beschrijving kunnen opleveren van verschillende soorten zwarte vrouwen.
1. De gefrustreerde, frigide oude vrijster 2. De revolutionaire vrouw die een haat-liefdeverhouding heeft met witte mensen 3. De terug-naar-Afrikavrouw - Anna 4. De rijke, mooie/huiselijke vrouw 5. De vrouw die voor een uitwisseling naar Finland gaat 6. De Zuidelijke vrouw uit de middenklasse 7. De Noordelijke hippie die ontzet is over het analfabetisme onder de Spelman-studenten 8. De actrice die kiest voor Parijs
18 juli
Ik sta versteld van mezelf. Ik krijg weer zin om te gaan schrijven. Wat is het eigenlijk ongelofelijk om te dorsten naar pen en papier, om ze nodig te hebben, als water. ... Ben bezig aan een quilt, op de ouderwetse manier, door stukjes stof aan elkaar te zetten. Ik vraag me af of mama zich daarover zou verbazen. Huishoudelijk werk heeft me nooit geïnteresseerd. Maar een quilt maken is geen huishoudelijk werk. Het is kunst, een scheppingsdaad, inventiviteit. En het bespaart geld en houdt een grootwinkelbedrijf als Sears uit je slaapkamer.
Jackson-okt '68
Op de avonden dat ik thuis in mijn eentje op Mel zit te wachten besef ik dat hij het belangrijkste in mijn leven is. En ik ben niet bang voor hem zoals ik altijd bang was voor mannen - mijn enige angst is dat ik hem pijn zal doen. Hij is een en al begrip. Of in ieder geval doet hij enorm zijn best en is zachtaardig. Soms voel ik me een feeks.
Het is altijd weer verbazend hoe zeker ik ervan ben dat ik niet kan leven zonder te schrijven. Dat is echt heel apart. Mijn vingers willen een pen omklemmen, mijn hand houdt ervan om schriften en notitieboekjes op te pakken. Ik denk soms dat Mel me alleen serieus neemt vanwege die notitieboekjes. 'Iedereen "schrijft"', zei hij eens. Pas toen hij zag dat ik een notitieboekje had, besefte hij dat het mij echt menens is.
Wat vreemd, na al dat reizen, om in Mississippi te landen. Zeker niet de route die Wright en Baldwin namen. Mel zou hier graag een hele tijd blijven. Ik ook, als we tenminste twee of drie keer per jaar weg kunnen. Binnenkort zijn we hier anderhalf jaar. Ik begin me een kolonisator te voelen.
Ons huis is heel fijn. We hebben het ons zoveel als kan naar de zin gemaakt. Ik weet dat we het niet graag zullen achterlaten. Het veenreukgras voor mijn raam is in de herfst zo mooi!
2 december 1968
Ik ben bijzonder in mezelf geïnteresseerd. Dat is een Waarheid. Welke zijn er nog meer? Dat ik leef, dat ik meer van het leven hou dan van de dood. Dat ik van mooie dingen hou, dat mijn man de parel aan mijn kroon is. Dat ik van een goede kop met haar hou, heel veel haar. Dat de Bijbel, van begin tot eind, niet voor mij of voor zwarte mensen bedoeld was. Dat ik ijdel ben. Dat ik spiegels nodig heb. Dat ik sterker ben dan ik ooit vermoedde. Dat ik moet schrijven. Die behoefte is even sterk als welke lichamelijke behoefte ook. Dat ik voor veel dingen bang ben. Ideologieën. Dat ik tijd nodig heb om me te ontwikkelen. Dat het vandaag mijn moeders verjaardag is en dat ik niet weet hoe oud ze is geworden.
2 januari 1969
Het begin van een nieuw jaar. Nixon aan de macht. De Zuiderlingen beginnen aan een vroege lente. Ze haten de Kennedy's en de arme Johnson die nooit recht in de camera kon kijken. Iedereen zag zijn ogen altijd door zijn bril heen en dan leken ze op grijze knikkers, met een ijzig-gekwelde blik.
Het verbaast me dat ik Johnson eigenlijk best mag, de man heeft passie. Johnson verwekte zijn dochters door het gebruikelijke te doen - en genoot ervan. Bij Nixon was het vast een kwestie van zwoegen en zweten. Mijn God! Steeds zijn gezicht moeten zien, dat is toch onverdraaglijk. Het is als een Kabuki-masker. Als hij lacht is het of een mot op een vlam af vliegt. Ik hoop dat wij de vlam zijn. Hij hecht veel belang aan intelligentie. Hij heeft geen flauw benul dat computers hem kunnen en zullen vervangen. Wat we nodig hebben is een irrationele, fatsoenlijke vent. Er is geen surrogaat voor een goed hart.
...
Ik heb nog nooit zo vaak 'Ik weet het niet' gezegd als in deze dagen. Alles is zo vreselijk, zelfs als ik Nixon en zijn rijke familie even buiten beschouwing laat. De burgerrechtenbeweging zoals we die kenden is dood. De revolutie van de liefde is verloochend. Mensen snauwen je nu af. Zwarten en joden bestrijden elkaar, terwijl de wasp's domineren en manipuleren. En zelfs die zienswijze is aan vervorming onderhevig. Het enige wat dit moddergevecht overleeft is vriendschap.
Mensen vragen zich af, vermoed ik, wat ons hier houdt. Naast de voor de hand liggende dingen: Mels baan als burgerrechtadvocaat, de grote achtertuin waarin ik kan schrijven. De rustige buurt, de paar behulpzame en echt aardige mensen die we kennen. Het is maar een handjevol, dat klopt. Maar de 'Zuidelijke omgangsvormen' onder zwarte mensen zijn hartverwarmend, omdat behoeftigen voorzien van hulp, steun en gebraden kip daar een manier van leven is. Als ons iets zou overkomen, zou de bezorgdheid van anderen oprecht zijn, niet geveinsd. Daar hou ik van.
Ongedateerd 1969
Het is moeilijk om toe te geven dat ik voor het eerst in ons huwelijk het gevoel heb dat Mel volstrekt geen empathisch vermogen heeft. Hij kan begrip tonen, maar hij kan niet voelen wat ik voel als ik zo'n vernederende dag heb als vandaag. Naar Mississippi komen en me hier vestigen is een vergissing geweest. Er is geen ontkomen aan het feit dat ik buiten het Zuiden, op het Sarah Lawrence en in New York, een ander iemand was. Dapperder, vrijer, zonder het gevoel te hebben dat ik stik. Mel wil dat ik ben wat ik niet kan zijn. Ik weet dat als ik hem niet had ontmoet, ik hier nu niet zou zijn. Ik verbaasde mezelf vandaag door voor het eerst te denken dat als ik met een zwarte man was getrouwd, we verstandig genoeg waren geweest om niet in Mississippi te gaan wonen. Wat anderen niet echt snappen is dat het analyseren van deze situatie geen enkele zin heeft. Voor een ziel met littekens is er geen genezing, geen herstel mogelijk. Ik kan niet doen alsof ik geen littekens heb, niet verbitterd ben. Ik staarde naar het achterhoofd van een buschauffeur en voelde haat voor die witte armoedzaaier en iedereen die op hem lijkt. Ik blijf hier niet lang meer - en alle geruststellende, vergoelijkende en bemoedigende praatjes in de wereld zullen niet voor elkaar krijgen dat ik hier blijf en te gronde ga. Ik ben geen Jeanne d'Arc en ik heb er genoeg van.
Wat betekent dit voor onze relatie? Voor het eerst heb ik het gevoel dat ik aan een rots zit vastgeklonken. Niet dat Mel een rots is - alles om ons heen is een rots. Zelfs de luiken voor de ramen! Mel wil hier blijven tot hij ergens zijn stempel op heeft gedrukt - maar moet ik hier blijven tot Mississippi zijn stempel op mij gedrukt heeft? Er zijn momenten, zo lijkt me, dat een beetje egoïsme gerechtvaardigd is. En ik laat een sluipend, groeiend egoïsme toe. Ik wil overleven. Ik wil leven zonder te stikken, zonder me elke minuut zorgen te maken dat ik gekwetst zal worden. Mijn gevoelens zijn belangrijk, in elk geval voor mij, en dat andere mensen in ziekmakende omstandigheden kunnen leven wil niet zeggen dat ik dat ook kan en zal doen.
Welke keuze is er? En wat wil ik?
Hij begrijpt het niet echt - maar zelfs als dat wel zo was zou het niet helpen. Ik sta alleen.
22 mei 1969
Mijn redacteur heeft net gebeld om te zeggen dat hij het boek erg mooi vindt! Ik ben heel blij. Hij zegt dat hij later een brief vol 'muggenzifterij' zal sturen, maar dat hij het boek geweldig vindt zoals het is! Fantastisch!
Dit is een bewerkte voorpublicatie uitBloesem plukken onder vuur,Privé-domein nr. 323, vertaald door Paul van der Lecq en Pauline Slot, dat deze week verschijnt bij De Arbeiderspers
De rassenkwestie heeft ieders ziel bezoedeld. We hebben geen lieflijke ziel meer, als we die ooit al hadden