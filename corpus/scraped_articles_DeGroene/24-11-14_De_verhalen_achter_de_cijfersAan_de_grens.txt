De verhalen achter de cijfers Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 november 2024
Bij de Mozes en Aäronkerk op het Amsterdamse Waterlooplein ligt een in brons gegoten dakloze Jezus (enkel te herkennen aan zijn verwonde voeten) op een bankje naast de kerk. De zelfbenoemde 'Kerk van Barmhartigheid' hoopt passanten met dit kunstwerk van Timothy Schmalz te attenderen op het probleem van dakloosheid en te inspireren tot solidariteit. Want, volgens Jezus (Matteüs 25:35-45): wie zorgt voor de armen, zieken, hongerigen en vreemdelingen, draagt ook zorg voor hém.
Deze boodschap staat de dag na Allerzielen centraal tijdens de jaarlijkse oecumenische herdenking 'Sterven aan de Hoop' van de Protestantse Diaconie Amsterdam, de Rooms-Katholieke Gemeenschap van Sant'Egidio en het Jeannette Noëlhuis.
Herinnerd worden zij die de dood vonden in de hoop een veiligere toekomst tegemoet te treden. In een stoet lopen de kerkelijken naar voren, ieder een grote foto boven hun hoofd houdend. We zien een vader met kinderen gevangen in prikkeldraad. Vrouwen langs de snelweg. Kapseizende bootjes.
Voorbeden galmen in het Nederlands, Engels, Arabisch en Armeens. Namen en leeftijden klinken in een volle maar stille kerk, soms vergezeld door de verhalen van individuen. Hier en daar slaan mensen steevast een kruisje, anderen horen het aan en houden elkaar vast. Een gospelkoor wisselt de toespraken af.
Schrijver, columnist en tv-presentator Abdelkader Benali volgt met een overdenking. Hij neemt de aanwezigen mee naar de gebeurtenissen van november 1975. 182 door Nederland gerekruteerde Marokkaanse gastarbeiders worden een permanente verblijfsvergunning geweigerd. Honderd van deze mensen gaan in hongerstaking in de Mozes en Aäronkerk. Dit leidt tot een breed gedragen solidariteitsbeweging tussen vakbonden, kerkgemeenschappen en politieke partijen. De strijd duurt een aantal jaar, maar in oktober 1978 ontvangen alle 182 aldus 'kerk-Marokkanen' hun felbevochten asiel. Benali: 'Vandaag ben ook ik een kerk-Marokkaan. Ik sta stil bij de solidariteit tussen moslims en christenen die destijds werd getoond.'
Na afloop lopen de aanwezigen in een processie naar de Amstel. Onder begeleiding van tientallen sombere maar vastberaden stemmen werpen kerkgangers bloemen in de gracht. Enkele verdwijnen direct naar de bodem, andere drijven gezamenlijk nieuwe wateren tegemoet.
Het aantal in 2024 getelde doden en vermisten aan de Europese buitengrenzen, volgens het Missing Migrants Project (IOM): 3419
...