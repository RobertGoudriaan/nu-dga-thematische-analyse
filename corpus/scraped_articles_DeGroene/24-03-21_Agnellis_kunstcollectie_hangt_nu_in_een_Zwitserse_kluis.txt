Agnelli's kunstcollectie hangt nu in een Zwitserse kluis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 maart 2024
Rome -De 637 topstukken uit de collectie van wijlen Fiat-baas Gianni Agnelli zijn maar een fractie van de erfenis. Ze hebben een geschatte waarde van een miljard euro, op een totale erfenis van rond de 150 miljard. Toch nemen ze in de mediagenieke erfenis-ruzie van de Agnelli's de hoofdplaats in, omdat ze zijn verdwenen. Toen Gianni Agnelli stierf in 2003 hingen ze nog op hun plek in de fantastische villa's, appartementen en palazzi in Turijn, Rome, New York, Parijs, Corsica en Sankt Moritz. Maar toen zijn weduwe Marella in 2019 haar man achternaging, bleken ze verdwenen.
Weg was Picasso's kubistischeHarlekijn(vijftien miljoen) uit de Villa Frescot in Turijn, weg wasGlaçons, effet blancvan Monet (zestien miljoen), weg was Giorgio de Chirico'sMistero e malinconia di una strada(dertig miljoen), weg waren de twee Bacons, de Balla's, de Klimts, de Schieles, de Modigliani's en de Bellini's. Waarheen? Naar de enorme kunstopslag van Chiasso, net aan de goede kant van de Italiaans-Zwitserse grens, toepasselijk Punto Franco geheten, een fiscale vrijhaven dus, want daar ging het om.
Stilletjes hadden de drie favoriete kleinkinderen John, Lapo en Ginevra Elkann alle schilderijen voortijdig één voor één uit de in 2019 door hun moeder Margherita geërfde appartementen en villa's verwijderd. Dochter Margherita is de enige directe erfgename Agnelli, nadat haar broer Edoardo in 2000 zelfmoord pleegde. Margherita Agnelli is niet alleen moeder van de drie favoriete kleinkinderen Elkann, ze is ook nog moeder van de vijf kinderen De Pahlen die uit haar tweede huwelijk werden geboren. En de zeer strijdbare Margherita Agnelli laat zichzelf en haar vijf andere kinderen niet op deze manier buitenspel zetten, vandaar dat er nu maar liefst drie rechtszaken tegelijk lopen over de erfenis Agnelli. Het gaat allemaal om Italiaanse belastingontwijking en valsheid in geschrifte, wat voor een familie die zoveel van Italië heeft gekregen als de Agnelli's niet bepaald chique is.
De kunstcollectie komt waarschijnlijk nooit meer terug naar Italië. Eenmaal opgeslagen in een fiscale vrijhaven zoals de bunker van het Zwitserse Chiasso vervallen alle claims die een land kan doen gelden op een dergelijke collectie. Dat is een grote strop voor Italië, want onder de topstukken zitten ook veel Italiaanse werken die het land nooit hadden mogen verlaten omdat ze nationaal cultureel erfgoed zijn.