Jonge kopten noemen zichzelf agnost

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Caïro -Vanuit een koptischorthodoxe kerk in een buitenwijk van Caïro klinkt applaus. Trotse ouders moedigen hun kinderen aan die een toneelstuk opvoeren. Een jongen, niet ouder dan zes jaar, eert een martelaar met een lied. De musical is vaste prik tijdens Neyrouz, het nieuwjaar dat koptische christenen in september vieren.
De straat richting de kerk is niet toegankelijk voor voertuigen en voor de ingang staan militairen met geweren. Verderop in Oud-Caïro bewaken politieagenten in burger de vele koptische kloosters en monumenten. 'In de hoofdstad leven we veilig', zegt de 53-jarige Manal op de binnenplaats van haar kerk, waar voor de gelegenheid een rommelmarkt is. 'Het is hier beter dan in Opper-Egypte.'
Manal is een van de ongeveer elf miljoen koptische christenen die Egypte telt. Het geloof is een van de vroegste afsplitsingen binnen het christendom en de grootste Egyptische christelijke kerk. En in dat land, dat overheersend islamitisch is, worden kopten onderdrukt. Of erger: vervolgd en vermoord.
Meermaals was de religieuze minderheid het doelwit van sektarisch geweld. In 2011, 2016 en 2017 kwamen tientallen kopten om het leven bij aanslagen in Egypte die door terreurgroep IS werden opgeëist. In 2015 werden in Libië twintig Egyptische kopten door diezelfde groepering onthoofd. En dit jaar werden in een dorp in de Minya-provincie in Opper-Egypte huizen van christenen in brand gestoken, vanwege geruchten dat daar een koptische kerk zou worden gebouwd.
'Iedere kopt wil een visum om Egypte te verlaten', grapt een voorbijganger die een deel van het gesprek op de binnenplaats opvangt. Manal lacht en maakt een afwimpelend gebaar. Maar iedere grap heeft een kern van waarheid. Manals 29-jarige dochter is van haar geloof afgestapt, net als veel van haar vrienden. 'Op school werden mijn zusjes en ik gepest.' Nu noemt ze zichzelf agnost, dat is minder complex.
Al jaren roepen mensenrechtenorganisaties als Amnesty International de Egyptische overheid op om koptische christenen te beschermen tegen religieus geweld. Desalniettemin zeggen veel kopten aanhanger te zijn van de huidige regering. Afkeer van de in Egypte verboden Moslimbroederschap verbindt hen.
Een week eerder werden bij de kerk na de mis dadels uitgedeeld ter ere van het nieuwe jaar. De donkere kleur van het fruit symboliseert het bloed van zij die stierven voor het geloof, vertelt Manal. De taaie schil verwijst naar de hardheid van het leven. En het zoete vruchtvlees? 'Een weerspiegeling van het vertrouwen in het geloof dat in tijden van lijden troost en veerkracht biedt.'