Ter zee en in de lucht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 september 2022
Schiphol ziet de toekomst al helemaal voor zich. De oplettende reiziger kon er begin vorig jaar al een glimp van opvangen. In een afgezet deel van de luchthaven reed een bagagewagen die geen menselijke bestuurder meer nodig had. Door geavanceerde sensoren kan de kofferkar zelf invoegen, reageren op stoplichten en het andere verkeer in de gaten houden. In 2050 zijn zulke zelfrijdende voertuigen de norm. Ook in shuttlebussen die de passagiers van de gate naar het vliegtuig brengen ontbreekt een chauffeur. En omdat al die wagens op stroom rijden en de daken van de vertrekhallen vol liggen met zonnepanelen, wordt Schiphol de duurzaamste luchthaven ter wereld.
Aan de puzzel om de luchtvaartsector klimaatneutraal te krijgen, ontbreekt in deze plannen nog wel een vrij cruciaal stukje. Hoe zit het met de vliegtuigen? In 2019, dus vóór de coronacrisis, legden Nederlanders meer kilometers af door de lucht dan met de auto. 'Als je de klimaatdoelen wil halen, zal de luchtvaart flink moeten krimpen', zegt Paul Peeters, professor duurzaam transport aan de Hogeschool Breda.
De luchtvaartbranche zelf denkt alles te kunnen oplossen met technologische innovatie. Het is geen onrealistisch scenario dat er in 2050 elektrische vliegtuigjes zijn voor de korte afstanden en dat we synthetische kerosine maken van afgevangen CO2 en waterstof. Het grote probleem is alleen dat dit enorm veel schaarse, duurzame energie kost. De uitstoot van CO2 is bovendien maar één van de klimaateffecten van vliegen. Ook de condenssporen - de witte strepen in de lucht - die een vliegtuig achterlaat dragen bij aan de opwarming van de aarde. 'Eigenlijk moet Schiphol qua aantallen terug naar de jaren negentig, toen er zo'n 250.000 vliegbewegingen waren', zegt Peeters.
Dan is er nog dat andere hoofdpijndossier: de scheepvaart. Anders dan bij vliegtuigen hoeft het gewicht van de accu's ter grootte van zeecontainers geen onoverkomelijk probleem te zijn. Sinds vorig jaar vaart De Alphenaar als eerste volledig op duurzame stroom. Het binnenvaartschip vervoert bier van de brouwerij van Heineken naar de Rotterdamse haven. Ingewikkelder wordt het voor de oceaanreuzen die aanmeren in de grootste haven van Europa, nu nog goed voor dertigduizend schepen per jaar. Omdat er op open zee nu eenmaal geen laadpalen zijn, lijken synthetisch geproduceerde brandstoffen als ammoniak en methanol daarvoor de meest geschikte brandstof.
Daar steekt alleen weer het schaarsteprobleem de kop op. Fabrieken, vliegtuigen, vrachtwagens - zelfs als we de hele Noordzee vol zetten met windmolens is het maar de vraag of we in 2050 genoeg schone brandstoffen kunnen produceren. 'Misschien moeten we proberen de dingen wat dichter bij huis te halen', oppert Paul Peeters. 'Dat we, net als bij landbouw, streven naar kortere ketens.'