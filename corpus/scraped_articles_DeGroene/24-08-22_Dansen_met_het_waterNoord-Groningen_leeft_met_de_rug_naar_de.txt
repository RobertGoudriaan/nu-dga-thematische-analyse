Dansen met het water Noord-Groningen leeft met de rug naar de zee

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
In Noord-Groningen voelt de zee in ieder opzicht ver weg. De meeste jongeren lijken daardoor de dreiging van het water te vergeten, terwijl klimaatverandering hen in de toekomst mogelijk zal terugwerpen op het verleden.
Hoogwater. De Waddenzeekruipt over de betonnen kade van Noordpolderzijl. Sleepboot Anna 1 zoekt weerstand tegen de stevige zilte bries bij een paar verweerde meerpalen, de touwen als een strakke strop om de witgeverfde koppen. Langs de vaargeul van de kleinste getijdenhaven van Nederland steken minuten later enkel nog de lantaarnpalen als periscopen uit het water. De omliggende kwelder verdrinkt geleidelijk. Eerst het zeekraal en lamsoor, dan het kweldergras, tot het blauwgrijze water vlak aan de Ommelanderzeedijk staat.
Een toom rotganzen laat zich in V-formatie meevoeren op de aanlandige wind, terwijl schapen en hun pasgeboren lammeren wegkruipen achter de steile dijk. Het licht brandt nog op de bovenste etage van 't Zielhoes, de voormalige sluiswachterswoning aan de voet van de zeewering die tot op heden dienstdoet als huiskamercafé. Vissers dronken er hun eerste borrel als ze van zee kwamen en hun laatste voor vertrek, lees ik in een folder van de kroeg, net als dat Bob Dylan er weleens kwam. 'Noordpolderzijl: niet het einde, maar het begin van de wereld', staat in een van de laatste alinea's onder een foto van het klassieke interieur. Thonet-stoelen, Perzische kleden op tafel, behang met bloemetjesmotief.
Na 't Zielhoes volgt de binnendijkse leegte van de Noordpolder. Vanaf de parkeerplaats rijd ik twee kilometer landinwaarts over een lijnrechte weg, ingeklemd tussen langgerekte akkers waarop landbouwwerktuigen als dwalende schepen in de schemering door de vruchtbare zeeklei ploegen. Elke paar tellen zwaait het licht van de vuurtoren van Schiermonnikoog in mijn achteruitkijkspiegel over het wad. Dan sla ik linksaf en volg ik de N363 naar een kleine boerderij aan de Middendijk waar ik met fotograaf David van Dartel drie maanden zal verblijven om te begrijpen hoe klimaatverandering Noord-Groningen vormgeeft.
Wat ik bij aankomst in de winter nog niet weet, is dat de N363 de voormalige Groningse kustlijn markeert. We rijden iedere dag over de gepensioneerde dijk naar dorpen waarin een verbastering van het oud-Friesehwarfweerklinkt: Wadwerd, Warffum, Rasquert. Het landschap is weids en leeg, met eindeloze akkers en alleen langs de wegen plukjes aangeplante bomen - de bodem is van nature te zout om te gedijen. Het zonlicht is hier dromerig, als op landschapskunst van Hollandse meesters, met in elke kijkrichting een onbelemmerde horizon. Op het hoogste punt reiken middeleeuwse kerktorens naar de hemel, bakens in het verder vlakke land.
Een gebied is als een personage. Eerst zie je uitsluitend oppervlakkigheden, de prominente karaktertrekken. De windmolens bij de Eemshaven, de indringende geur van aardappelen, de biddende roofvogels boven de akkers. Leer een regio kennen en zie de finesses: de zavelige klei, de bergen suikerbieten die worden opgehaald door vrachtwagens met buitenlandse nummerplaten, hoe de N363 de dorpen aaneenrijgt, dat op hoogtekaarten de dorpskernen felrood oplichten omdat die tot wel twaalf meter hoger liggen dan het omliggende land - de wierden waarop de oorspronkelijke bewoners zich eeuwen geleden terugtrokken bij extreem hoogwater.
De Romein Plinius de Ouderebeschreef in zijn encyclopedieNaturalis historiahet noordelijke wierdenlandschap: 'Daar overspoelt de oceaan in zijn ontzaglijke omvang tweemaal per etmaal met vaste tussenpozen een onafzienbare vlakte, zodat je je afvraagt wat het verborgen, onophoudelijk betwiste gebied nu eigenlijk is, land of zee. Daar woont een armzalig volk op hoge wierden en eigenhandig gebouwde stellages, die hun woningen doen uitsteken boven de hoogste bekende waterstanden. Wanneer de golven het omliggende land overspoelen, lijken de bewoners op zeelieden, maar als het water is geweken zijn het net schipbreukelingen. Dan jagen ze rondom hun hutten op de vissen die met het zeewater proberen te vluchten. (...) Ze drogen - meer in de wind dan in de zon - met de hand geschept slijk, en met die turf verwarmen ze hun maaltijden en hun door de noordenwind verstijfde ledematen. Ze hebben geen andere drank dan regenwater, dat ze bewaren in kuilen op de voorhof van hun huizen.'
Op een zondagochtend in december leest Mans Schepers het citaat voor in een zaal in een voormalige boerderij op de eeuwenoude wierde Maarhuizen, sinds kort een centrum voor natuur en cultuur. De opkomst voor zijn lezingVan Plinius tot Paulien Cornelisse: 2000 jaar perceptie van het wierdenlandschapis overweldigend.
'Even voor de zekerheid. Is er iemand die denkt dat Paulien Cornelisse komt?' vraagt de gastvrouw voordat ze het woord aan de archeoloog geeft. 'Gisteren belde namelijk iemand die dacht dat Paulien zou komen, maar Mans is natuurlijk veel leuker.'
Eigenlijk gaat zijn lezing niet over Plinius of Paulien Cornelisse, zegt Schepers als hij de microfoon heeft overgenomen. Het gaat erom hoe de mensheid zich de afgelopen eeuwen tot het Plinius-citaat heeft verhouden en hoe dat onze beeldvorming van het leven voorafgaand aan de grote bedijking heeft gevormd. Hij vertelt dat de eerste wierden rond 600 voor Christus ontstonden, hoe die tegen het einde van de elfde eeuw hun functie verloren omdat de eerste dijken voldoende bescherming boden tegen alledaags hoogwater, dat het landschapsbegrip sindsdien achteruit is gehold, dat de oorspronkelijke bewoners heus niet twee keer per dag hun heuvels op hoefden te klauteren om te ontkomen aan de vloed, hoe dat beeld zich toch heeft kunnen vastzetten in ons collectieve geheugen en uiteindelijk terechtkwam in een column van Paulien Cornelisse.
In anderhalf uur laat hij talloze sprekende beelden zien: een negentiende-eeuws werk van de Duitse kunstschilder Otto Knille waarop Romeinen in klederdracht aan wal komen bij een wierde met schaars geklede bewoners, een striptekening van mensen op een door water omgeven wierde uit de reeksVan nul tot nu,een kaart uit een historische schoolatlas met in de legenda 'Wadden (met misschien hier en daar nog armoedige terpbewoners)'.
Allemaal te herleiden naar Plinius.
'Zouden mensen hier echt zijn blijven wonen als de omstandigheden zo erbarmelijk waren als Plinius beschreef?' vraagt hij de zaal. Om vervolgens zelf antwoord te geven: 'Waarschijnlijk niet. Mensen waren vroeger niet gek, hè? Ze waren niet stommer dan wij nu.'
Na de bedijking bleef het leven in eerste instantie min of meer gelijk, vertelt Schepers. De inwoners waren boer en bleven boer, de huizen werden lange tijd op dezelfde manier gebouwd, de voedselzekerheid nam hoogstens iets toe, maar onze perceptie van de bedijking is fundamenteler: een dijk markeert in zowel onze fysieke als mentale perceptie een harde lijn. Een scheiding tussen veiligheid en onophoudelijke dreiging, welvaart en armoede, tussen toen en nu.
In het omvangrijke boekWierdenlandschap(2022) beschrijft Ben Westerink in detail hoe het Groninger landschap door de eeuwen werd gevormd. Bedijken was zwoegen, zeker voorafgaand aan de uitvinding van uitwateringssluizen, de zogeheten 'zijlen', die in allerlei plaatsnamen zouden terugkeren: Delfzijl, Oldenzijl, Noordpolderzijl. Pas in de dertiende eeuw lukte het om de eerste zeekering aan te leggen van west naar oost Groningen, van Hoornhuizen naar de Eemskust. Het landschap onderging een metamorfose, schrijft Westerink. Er konden andere gewassen worden geteeld, de vruchtbare kleigronden werden intensiever gebruikt, de melk- en kaasproductie steeg.
Maar er waren ook keerzijden. Bij stormvloeden bezweken de dijken regelmatig onder de druk van het opgestuwde zeewater, en juist door de aanleg van de dijken kon het water vervolgens onvoldoende terugvloeien naar zee. Rampspoed volgde op rampspoed. Er werd een netwerk van sloten gegraven om het overtollige water af te voeren en de ingepolderde landbouwgronden droog te houden. De bedijking was een ingrijpende gebeurtenis, een kantelpunt, het natuurlandschap werd een cultuurlandschap.
'Nadat men eenmaal gekozen heeft voor een sluitende zeedijk is er geen weg meer terug', schrijft Westerink. Vóór de bedijking liet de zee bij hoogwater een nieuwe laag vruchtbare klei achter op de akkers, waardoor het landschap vanzelf meegroeide met de stijgende zeespiegel. De bedijking betekende het einde van dat natuurlijke evenwicht. Er ontstond een nieuwe verhouding tot het water: de zee werd de vijand, een vijand die moest worden bedwongen.
De mens wierp steeds hogere dijken op, tot ook die weer werden verzwolgen, zoals tijdens de Kerstvloed in 1717, waarbij duizenden slachtoffers vielen - de laatste grote overstroming van Noord-Nederland. Als reactie daarop werd de Middendijk aangelegd, de dijk waaraan we verblijven en waarover we van dorp naar dorp tuffen, langs borgen en herenboerderijen waar de rijkdom vanaf spat, zoals het raadhuis van Usquert dat door Berlage werd ontworpen. Met de aanleg van de Middendijk overwon de mens de zee en werd Noord-Groningen voor even een van de welvarendste regio's van ons land, hoewel het geld vooral toekwam aan vermogende boeren die de zee telkens verder terugdrongen. Ze hadden landhonger: als de boeren nieuwe vruchtbare kleigrond inpolderden, mochten ze dat land zomaar houden. Dat recht van opstrek was ouderwets loon naar werken en leidde tot de langgerekte akkers die je overal in het gebied terugvindt. Zo ontstond de Negenboerenpolder, de Tienboerenpolder, de Zesboerenpolder. Hun productie explodeerde; Noord-Groningen werd een aardappelvallei en een graanrepubliek.
Schrijver Jacob van Lennep reisde in die bloeiperiode door het gebied en hield een dagboek bij. Op 23 juni 1823 liep hij van Usquert naar Uithuizen en noteerde: 'Beide zijden van den weg waren bezoomd met boerenplaatsen, alle zoo groot en welgelegen als die wij gezien hadden. Men moet dezelve bezocht hebben om er zich een denkbeeld van te maken. Op elk huis waren bliksemafleiders.' Van Lennep schreef over de drooglegging van de Noordpolder die 216.500 gulden had gekost en waar 310 mensen en 521 paarden aan te pas moesten komen, over de uitwateringssluis van de kleine getijdenhaven van Noordpolderzijl - '12 voeten wijd en 64 lang' - die er nog net zo bij ligt als toen, zij het in ruste sinds de zeedijk eind vorige eeuw op Deltahoogte werd gebracht.
Niemand twijfelt aan de voordelen van de kaarsrechte zeedijken die nu de contouren van het landschap aftekenen, met de Afsluitdijk en Lauwersmeerdijk als pronkjuwelen van menselijk vernuft. Maar net als bij de aanleg van de middeleeuwse dijken, leiden ook de dijken van onze tijd tot onwelgevallige omstandigheden. Op satellietbeelden is te zien hoe het water van west naar oost door de Waddenzee spoelt, hoe de zee langs de Afsluitdijk en de Lauwersmeerdijk trekt zonder direct contact te kunnen maken met de verweesde binnenzeeën. In het nawoord vanDe Wadden: Een geschiedenis(2015) schrijft Mathijs Deen daarover: 'De dijk bracht het gebied waar de zee haar vloedgolf kwijt kon terug tot de helft van wat het daarvoor was geweest en de Waddenzee was opgesloten in een kooi die veel te klein voor haar was.'
Een zee tem je niet, of hoogstens tijdelijk. De bodem van het Noord-Groningse kustgebied daalt door zout- en gaswinning en na-ijleffecten van de laatste ijstijd. Tel daar de wereldwijde zeespiegelstijging bij op en er ontstaat een combinatie die niemand geruststelt. Begin dit jaar bracht de Universiteit Utrecht op verzoek van de Tweede Kamer advies uit over de relatieve zeespiegelstijging in de Waddenzee, waaruit de dreiging sprak: 3,60 millimeter per jaar in 2024, 3,85 millimeter per jaar in 2029, 6,80 millimeter per jaar in 2050. 'In dat scenario zal het Wad weer vol gaan lopen met water, de zandbanken en kwelders zullen verdrinken, het water zal hoger en hoger tegen de dijken en duinen oplopen en de eilanden beetje bij beetje overspoelen en naar het zuiden duwen', concludeerde Deen al in zijn boek. Een toekomstbeeld dat we intussen haast realistisch kunnen noemen.
Schiermonnikoog lijkt onderde lage voorjaarszon te zweven boven het wad. Dijkgraaf Roeland van der Schaaf heeft een kan koffie gezet in een bouwkeet op het uiterste uiteinde van de haven van Lauwersoog. Praten over de versterking van de Lauwersmeerdijk van nu, betekent ook praten over vroeger. Hoe in 1969 de Lauwerszee werd ontsloten van de Waddenzee om Groningen te behoeden voor een watersnoodramp als in Zeeland, hoe daardoor zoet en zout water werden gescheiden en het fragiele brakwaterecosysteem dusdanig werd verstoord dat het in de wijde omtrek wekenlang stonk naar rotte vis, hoe het vissersdorp Zoutkamp zijn zeehaven daarbij verloor, dat de verbolgenheid over die beslissing nog springlevend is onder de bevolking.
De dijkgraaf roemt desalniettemin de 'bijzondere natuurwaarden' die op het nieuwe land achter de dijk zijn ontstaan nadat de Lauwerszee het Lauwersmeer werd. Een militair oefenterrein, een recreatiegebied, een nationaal park, en bovendien de belangrijkste waterberging voor vrijwel alle overtollige neerslag uit Groningen, Friesland en Noord-Drenthe. Het water wacht hier vlak achter de dijk geduldig op laag water, tot het zeewaterpeil ver genoeg is gedaald om het zoete water te lozen op het wad.
Het waterschap Noorderzijlvest ervaart de gevolgen van de klimaatcrisis, vertelt dijkgraaf Van der Schaaf. Hij noemt de zeespiegelstijging, de bodemdaling, de bijkomende verzilting van de landbouwgrond, de toename van extreem weer - het waterschap ervaart steeds meer moeite om het water af te voeren met de spuisluizen die nog werken op basis van natuurlijk verval. Het waterschap verwacht dat de druk op het gebied de komende decennia verder zal oplopen, daarom wordt onderzocht of er op termijn een gemaal zou moeten komen waarmee het water kan worden weggepompt. 'Dat moet dan wel een supergemaal zijn', zegt de dijkgraaf.
Dat is duur, zeker een paar honderd miljoen euro, bovendien slurpt zo'n pomp een onvoorstelbare hoeveelheid energie, wat op zijn beurt opnieuw bijdraagt aan de opwarming van de planeet. 'Toch is onze inschatting dat we er binnen twintig, dertig jaar een nodig hebben, zelfs al is het maar voor een paar dagen per jaar. Anders zal de boel onderlopen.'
Van der Schaaf wijst door het raam naar buiten, naar de dijkwerkers met hun veiligheidshelmen die de Lauwersmeerdijk versterken. 'Ook dat heeft natuurlijk alles te maken met klimaatverandering', zegt hij. 'We moeten een enorm gevecht leveren om dit gebied bewoonbaar en leefbaar te houden. Maar deze versteviging is zeker niet voldoende. We verwachten er tot 2070 mee vooruit te kunnen, dat is wel op basis van oude klimaatscenario's.' En die scenario's zijn in de tussentijd alleen maar onheilspellender geworden.
In de documentaireDe Lauwerszee is dicht(1969) vertelt een Polygoon-stem: 'Achter de dijk woont een nijver volk. Normaal beseft men daar zelden dat dit alles, de veiligheid, de bedrijvigheid, de vrolijkheid, de vrijheid, en al die rijkdom, alleen maar bestaat bij de gratie van de zeedijk.' Binnendijks ging het leven door alsof de dreiging niet bestond. Die argeloosheid duurt vooralsnog voort bij de meeste jongeren uit Noord-Groningen, zelfs al zal de huidige generatie de gevolgen van de klimaatcrisis gedurende hun leven ervaren. Bijvoorbeeld tijdens een inspraakavond over de toekomst van de provincie op een middelbare-schoolcampus in Appingedam, speciaal voor jongeren. In het nieuwbouwcomplex hangen supporterssjaaltjes van lokale voetbalverenigingen aan de kantinemuren. Eems Boys, NEC Delfzijl, FC Groningen. Er staan opengeklapte pizzadozen en blikjes frisdrank op drie tafels met daaromheen elk acht jongeren tussen de 17 en 24 jaar. 'Wat is er nodig in Groningen?' vraagt de gespreksleider aan hen.
'Bushaltes', zegt Frederiek Wierenga (18) uit Bierum. 'Soms moet je uitstappen op een plek en dan moet je echt nog een half uur lopen om te komen waar je moet zijn.'
'Goed, meer bushaltes. En verder?' vraagt de gespreksleider terwijl hij een aantekening maakt op een flip-over.
'Minder aardbevingen', zegt een ander.
'Ik denk niet dat dat fysisch mogelijk is', zegt Wierenga. De groep moet lachen.
Die avond passeren er nog allerlei andere wensen de revue: kebabzaken, lantaarnpalen langs de fietspaden in de polders, gratis openbaar vervoer, meer uitgaansgelegenheden, maar niets om hun provincie te behoeden voor het water.
Een paar dagen later ontmoeten we Wierenga op de dijk bij wierdedorp Bierum. Het waait hard, het water spat op tegen de diepzwarte basaltblokken onder aan de dijk. In de verte draaien de windmolens bij de Eemshaven hun rappe rondes. Vroeger kwam ze nog weleens op de dijk om te spelen met vrienden, maar tegenwoordig komt ze er nooit meer. 'Grappig eigenlijk, ik woon nog geen kilometer van zee, maar ik heb nooit het gevoel dat ik dicht bij de kust woon', zegt ze. Nee, ze maakt zich niet druk over de stijgende zeespiegel: 'De dijk is nog niet zo lang geleden verhoogd, dat is allemaal goed geregeld.' We blijven staan bij een bord met een gedicht van de kinderdichter van Groningen, dat begint met:
De dijk die bescherming biedt Tegen de machtige golven Die al mijn zorgen laten zinken En ooit een dorp ten onder lieten gaan
Ze denkt er precies zo over,de dijk zal over het land waken. Tot we langs een groter bord komen waarop een proefproject met een dubbele dijk wordt aangekondigd door het waterschap: 'Hier komt een binnendijks getijdengebied met natuur, slib uit de Eems-Dollard, zilte landbouw en aquacultuur'.Het zoute water van de Eems kan binnenkort door een verbinding in de zeedijk twee keer per dag over het land spoelen tot aan een lagere, landinwaartse dijk. Het water voert slib aan, zodat het gebied weer natuurlijk kan meegroeien met de zeespiegelstijging. Een paar centimeter per jaar, min of meer op dezelfde wijze als voorafgaand aan de grote bedijking in de Middeleeuwen. 'O, dat vind ik toch wel spannend', zegt Wierenga als ze de plannen leest. 'Stel je voor dat het gaat stormen en het weer hoogwater wordt. Zijn we hier dan wel veilig?'
Even verderop heeft Steven Bakker (21) een legergroene tent opgezet en zijn visspullen uitgestald aan een plas. Hij draagt lieslaarzen, staat tot zijn bovenbenen in het heldere zoete water, rookt een peuk. Vannacht wilden de karpers niet bijten. De vissen groeien minder snel door de grote temperatuurschommelingen van het water, leerde hij op zijn opleiding sportvisserij en waterbeheer. 'Klimaatverandering is echt een probleem voor sportvissers, maar over de stijgende zeespiegel maak ik me echt geen zorgen. Een paar millimeter erbij, eens in de zoveel tijd, dat kunnen we als Nederland wel hebben. We zijn goed met water, de dijk bij Delfzijl is pas verstevigd. We hoeven ons geen zorgen te maken hoor, we lossen het altijd wel weer op.'
Rijd over de N363van oost naar west, van Spijk naar dijkdorp Den Andel. In een huis met hoge plafonds vertelt Mees Breuker (23) dat hij als kind soms naar de dijk ging om te sleeën of om een maansverduistering te zien.
Later sprak hij er weleens af met een meisje om een stuk te wandelen. 'Het is toch een beetje het hoogtepunt hier', zegt hij.
De laatste jaren is hij zich meer zorgen gaan maken over de zeespiegelstijging en de klimaatcrisis. Dat begon met een lezing van hoogleraar transitiekunde Jan Rotmans, die een kaart liet zien met alle plekken die in de toekomst mogelijk onder water komen te staan. Den Andel zou geen droge voeten houden. 'Ik schrok daarvan', zegt Breuker. 'Dat heeft mijn ogen geopend. Maar ik moet wel zeggen: ik ben een uitzondering, het leeft niet onder mijn vrienden. Ik heb het gevoel alsof ze zich niet bewust zijn van die tikkende tijdbom, het water dat een keer zal komen. De meeste jongeren leven hier met hun rug naar de zee, maar ik niet. Ik voel de dreiging en zou het heel zonde vinden als dit allemaal verloren gaat. Den Andel is mij veel waard. Er gebeurt hier ontzettend veel, al lijkt het misschien niet zo, het is een heel hecht dorp, daar moeten we zuinig op zijn.'
Datzelfde bewustzijn speelt ook bij Maria Hofmeijer (17). Ze groeide op in het Gooi en verhuisde enkele jaren terug naar Winsum, waar de N363 overgaat in andere provinciale wegen. 'Ik merk dat de mensen zich hier veel minder bewust zijn van de gevolgen van klimaatverandering. Het lijkt wel alsof het ze niets kan schelen, alsof ze het onzin vinden, terwijl het volgens mij heel duidelijk is dat het een keer misgaat.'
Gedurende ons verblijf spreken we ruim twintig jongeren over de mogelijke gevolgen van de zeespiegelstijging voor Noord-Groningen. Hun houding valt over het algemeen laconiek te noemen, hun vertrouwen in de zeedijken onwrikbaar.
De academici die we spreken constateren unaniem dat de meeste jongeren met hun rug naar de zee leven, waaronder Tialda Haartsen, hoogleraar rurale geografie aan de Rijksuniversiteit Groningen. Ze ziet dat de huidige generatie geen verbinding meer heeft met de zee door de veiligheid die de dijk de afgelopen decennia heeft geboden, de dreiging van het water wordt niet meer van generatie op generatie doorgegeven.
De verhalen zijn verloren gegaan, de kennis over het landschap verdween onder technocratisch vernis. Maar hoe dik is die laag? Wat is ervoor nodig om dat bewustzijn weer op te doen? Haartsen ziet dat scholen in Noord-Groningen nauwelijks lesgeven over de lokale geschiedenis, over het wierdenlandschap, over hoe dit gebied is ontstaan.
'En, ik weet niet of je ooit hebt geprobeerd om bij de dijk te komen?' vraagt ze in haar woonkeuken in Eenrum. Maar dat is ongelooflijk moeilijk vanwege de langgerekte akkers die de boeren tot aan de dijk en soms zelfs nog daarbuiten bezitten. Naast Noordpolderzijl zijn er daardoor slechts een handvol andere plekken om de dijk te bereiken, om de zee te kunnen ervaren. Kun je bang zijn voor iets wat je niet ziet?
Een blik buitendijks is waarschijnlijk onvoldoende. De harde fysieke en mentale scheiding die de bedijking teweegbracht moet worden hersteld. Dijkgraaf Roeland van der Schaaf probeert minder te denken in binnendijkse en buitendijkse gebieden, maar in kustverdedingslandschappen: overgangsgebieden tussen het cultuur- en natuurlandschap, waar de zee bij springvloed met haar krachten kan smijten en op ieder ander moment ruimte laat voor zilte landbouw en recreatie. Dat is geen keuze, maar bittere noodzaak, zegt hij in de bouwkeet in de haven van Lauwersoog. Er is meer nodig dan enkel het versterken van de dijken en de plaatsing van een supergemaal.
Alle opties liggen op tafel. Een herintroductie van het wierdenlandschap, nieuwe natuurlijke buitendijkse barricades, dubbele dijken langs de hele kustlijn. 'We proberen de zee nu weg te houden, te controleren, te beheersen, maar we zullen veel meer met de natuur moeten samenwerken als we hier willen blijven wonen', zegt hij. 'We moeten leren dansen met het water. En dat betekent in ieder geval dat we de zee misschien af en toe wat meer ruimte moeten geven.'
Maar er is weinig ruimte. Buitendijks behoort sinds 2009 tot de Unesco Werelderfgoedlijst en er gelden keiharde restricties. Binnendijks wordt geboerd op een van de vruchtbaarste akkers ter wereld. Het economisch belang aan beide zijden van de dijk is gigantisch. Iedereen zal moeten meebewegen om de toekomst van het landschap veilig te stellen.
Het vroegere wierdenlandschap lijkt in zekere zin op een toekomstig kustverdedigingslandschap, zoals Plinius eeuwen geleden dit gebied al zag: 'Daar overspoelt de oceaan in zijn ontzaglijke omvang tweemaal per etmaal met vaste tussenpozen een onafzienbare vlakte, zodat je je afvraagt wat het verborgen, onophoudelijk betwiste gebied nu eigenlijk is, land of zee.'
De toekomst zal geen herhaling van de geschiedenis zijn, dat zeker niet, eerder alsof toen en nu op rijm is gezet. Een overgangsgebied zou de dreiging van het water weer invoelbaar en zichtbaar kunnen maken voor de huidige generatie Noord-Groningers.
Misschien leven alle jongeren op den duur weer op het ritme van eb en vloed. Het bestaan zal heus niet ingrijpend veranderen; de kustverdedigingslandschappen passen op een continuüm, een gradiënt van heden en verleden, maar de verhalen over het machtige water zullen weer worden verteld, en dat is precies wat zo hard nodig is om Noord-Groningen te behoeden voor de zee.