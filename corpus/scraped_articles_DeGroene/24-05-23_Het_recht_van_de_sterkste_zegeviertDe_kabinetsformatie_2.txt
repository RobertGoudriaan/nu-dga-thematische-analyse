Het recht van de sterkste zegeviert De kabinetsformatie (2)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 mei 2024
De rechtsstaat biedt bescherming aan mensen die het geld, de relaties en de macht ontberen om zich tegen onrecht te verweren, zoals asielzoekers. PVV, VVD, NSC en BBB hebben daar lak aan, blijkt uit het coalitieakkoord.
Bij voorstellingen inde Leidse Schouwburg of Stadsgehoorzaal zit straatmuzikant Raphaël Martirossian steevast bij de ingang om de gasten op meeslepende  muziek te onthalen. Tijdens een optreden in Leiden nodigde het rietblazerskwintet Calefax hem onlangs op het podium uit. Op zijn accordeon speelde hijMisirlou,een honderd jaar oud lied uit de Oost-mediterrane regio, destijds populair bij zowel Griekse, Arabische, joodse als Armeense musici. Zó mooi kan een compositie die cultuurverschillen overbrugt klinken, was zijn motief om juist dit lied met het publiek te delen.
In 1993 vluchtte Martirossian, aan de universiteit van Jerevan opgeleid als econoom en jurist, met zijn gezin voor de uitzichtloze situatie in Armenië, waar toen een oorlog woedde. Hij liet huis, haard en zijn baan als hoofdeconoom bij een groot bedrijf achter zich, om naar eigen zeggen 'de duisternis in te gaan': hij had geen idee waar hij met zijn vrouw en twee dochters zou belanden.
De zwerftocht eindigde met een asielaanvraag in Nederland, waar hij terechtkwam in het dorpje Pannerden, bij Zevenaar. Bij een dreigende uitzetting enkele jaren later kwam het dorp met succes in opstand: de bewoners beloofden een levende muur te vormen als de politie het gezin zou komen halen. Martirossian speelde in die tijd baritontuba in zowel een dweilorkest als bij de plaatselijke harmonie, waarvan hij ook de penningmeester was.
In 1995 werd nog een dochter geboren, in Zevenaar. Alle drie de dochters hebben hun weg in het werkzame leven gevonden, in de academische, de journalistieke of de commerciële wereld. Martirossian zelf koos zo'n 25 jaar geleden voor het bestaan van straatmuzikant: hij moest toch geld zien te verdienen en een betrekking als jurist of econoom zat er vanwege de taalbarrière en niet-erkende academische diploma's vooralsnog niet in.
Het is geen boude veronderstelling dat alle talenten van de Martirossians aan Nederland voorbij zouden zijn gegaan onder het asielregime dat de coalitiepartners PVV, VVD, NSC en BBB willen invoeren: de kans op toelating van het gezin zou nihil zijn geweest. Dat regime is een uitgesproken voorbeeld van instrumenteel gebruik van het recht voor een politiek doel. Dat doel is asielzoekers weg te pesten, door hen zo rechteloos mogelijk te maken. Niet omdat hun poging naar Nederland te komen een misdrijf is, maar vanwege het doembeeld dat Nederland overspoeld dreigt te worden door vluchtelingen.
Die 'asieltsunami' (Geert Wilders) is een hersenschim, een verzinsel van de PVV om haar xenofobische aanvechtingen het gezicht van de vreemdeling te geven. Op bezoek bij zijn 'vriend en bondgenoot' Viktor Orbán gaf Wilders die driften onlangs nog de vrije loop, met zijn waarschuwing voor 'alleenstaande mannen uit Afrika' die het op 'onze vrouwen en dochters' zouden hebben voorzien. Aan de hand van de reële asielaantallen van de afgelopen decennia betogen migratiedeskundigen keer op keer dat er geen reden voor paniek is: met bestuurlijke maatregelen als de spreidingswet kan de overheid draagvlak creëren voor de opvang van asielzoekers. Niettemin hebben VVD, NSC en BBB zich in de hysterie van Wilders' partij laten meeslepen, blijkt uit de asielparagraaf van hun hoofdlijnenakkoord.
Het is oppassen geblazenzodra hysterie de politiek bevangt: voor rede is zij dan niet meer vatbaar. Migratiedeskundige Hein de Haas constateerde al eerder inDe Groene Amsterdammer(nr. 15, 2024): 'Een substantieel deel van de politiek is vastgedraaid in haar eigen migratieleugens, en komt daar ook niet meer uit.' Hij behoort met zijn collega's Jeroen Doomernik (Universiteit van Amsterdam) en Ashley Terlouw (Radboud Universiteit) zonder twijfel tot de 'linkse hoogleraren' over wie in VVD-kringen wordt geschamperd dat ze altijd zeggen 'dat iets niet kan' als politici de grenzen van de rechtsstaat opzoeken. Zich beroepend op het zelfverzonnen dreigbeeld van een asielcrisis beproeven PVV, VVD, NSC en BBB die grenzen nu, met de afkondiging van een 'noodsituatie' als legitimatie voor een vergaande inperking van de rechten waarop asielzoekers aanspraak kunnen maken. Het doel is 'het strengste toelatingsregime ooit' te creëren. De eerste maatregel onder dat regime is de intrekking van de spreidingswet.
Spiegelbeeldig is de ontneming van rechten aan asielzoekers een vorm van toe-eigening van rechten door de sterkste, in dit geval de parlementaire meerderheid die de vier coalitiepartijen vormen. De zelfverzonnen noodtoestand is het gelegenheidsargument waarmee zij die ingreep legitimeren.
Dat soort praktijken komt uit de school van autocratische politici die de gebondenheid van de staatsmacht aan het recht maar lastig vinden. VVD-leider Dilan Yesilgöz, de demissionair minister van Justitie, spreekt openlijk over haar politiek geladen motief om de grenzen van de rechtsstaat zo ver mogelijk op te rekken. Ook al zeggen juristen dat iets niet kan, daar komt haar redenering op neer, dan nog kan een kabinet het noodzakelijk vinden het toch te proberen: 'En dan zullen onafhankelijke rechters straks beoordelen of ons dat is gelukt.'
Naar de letter van de wet geredeneerd - noodwetgeving is alleen toegestaan in het geval van werkelijke rampen als oorlogen of natuurgeweld - zal de rechter waarschijnlijk al gauw een streep halen door de asielcrisiswet. Een geruststelling is dat niet: de toe-eigening van rechten door de sterkste is ook in strijd met het ethos van de rechtsstaat. Politieke keuzes die daar haaks op staan zijn niet een-twee-drie met een rechterlijke uitspraak te corrigeren.
In de definitie van Ernst Hirsch Ballin, oudlid van de wrr en emeritus hoogleraar mensenrechten in Amsterdam, is de rechtsstaat bovenal bedoeld voor mensen die het geld, de relaties en de macht ontberen om zich tegen onrechtvaardigheid te beschermen. In dat uitgangspunt ligt de ethiek van de rechtsstaat besloten: hij moet waarborgen bieden die voorkomen dat het recht van de sterkste zegeviert. De toeslagenaffaire laat zien wat er misgaat als een overheid lak heeft aan dat soort beginselen: met al zijn macht keerde de Belastingdienst zich tegen ouders die zich al moesten verweren tegen beschuldigingen van fraude als ze een formulier onjuist hadden ingevuld.
Onder het nieuwe regime geldt voor asielzoekers dat wie in Nederland recht zoekt het steeds minder zal krijgen. Dat maakt het demasqué van nsc-leider Pieter Omtzigt des te wranger. Na zijn parlementaire heldenrol in het ontrafelen van de toeslagenaffaire wil hij nu een gelegenheidswet inzetten om asielzoekers in het nauw te drijven, onder meer door hen te beperken in hun recht zich tegen de overheidsmacht te verweren.
Hij gooit daarmee zijn geloofwaardigheid als hoeder van de rechtsstaat te grabbel. Hetzelfde geldt voor zijn inzet voor bestaanszekerheid. Voor Nederlanders moet die zoveel mogelijk zijn gewaarborgd, voor wie van buiten komt juist niet. Het is evenzeer een raadsel hoe Omtzigts instemming met het instrumentele gebruik van het recht in de asielcrisiswet zich verdraagt met zorgvuldig bestuur, het derde thema waarmee zijn partij zich profileerde.
Bij vragen over het rechtsstatelijk dubieuze gehalte van het voorgenomen beleid verwijst Omtzigt keer op keer naar de afspraken die de coalitie in haar akkoord heeft gemaakt over de eerbiediging van wetten en verdragen. Dat blijkt niet meer dan een papieren werkelijkheid als het om het ethisch engagement met de rechtsstaat gaat. Een dode mus blijft een dode mus, hoe vaak je ook beweert dat het een paradijsvogel is.
Het recht van de sterksteprevaleert in meer keuzes die PVV, VVD, NSC en BBB hebben gemaakt. Met de verhoging van de maximumsnelheid tot 130 kilometer per uur geven ze ruim baan aan de bumperklevers op de snelweg. Mensen met vermogen hoeven niet te vrezen voor extra belasting, mensen met een minimumloon kunnen de eerder aangekondigde verhoging definitief vergeten. Ondernemingen mogen de aandeelhouders in de watten blijven leggen met trucs om de koers op te drijven. Huizenbezitters behouden gegarandeerd al hun fiscale voordelen, waaronder de hypotheekrenteaftrek.
Evenmin wil de nieuwe coalitie tornen aan de rechten die de intensieve landbouwindustrie zich heeft verworven om water, lucht en bodem te vervuilen. Mede als symbool van 'onze Nederlandse cultuur' moeten 'onze boeren, tuinders en vissers gekoesterd worden', staat in het coalitieakkoord. Geen woord over zoönosen, parkinson, fijnstof, met pesticiden vervuilde drinkwaterbronnen, uitputting van de grond, de verdwijnende insecten, de gedecimeerde weidevogelstand en andere aantastingen van de biodiversiteit. In hun akkoord hebben PVV, VVD, NSC en BBB van de stikstofcrisis een juridisch probleem in plaats van een bedreiging van het milieu gemaakt, een kwestie van de regels aanpassen aan het belang van de landbouwindustrie. Met 'lef', aldus het coalitieakkoord, wil de coalitie in Brussel ook 'alles op alles zetten' om maatregelen terug te draaien gericht op het terugdringen van het mestoverschot en de afbraak van de natuur.
Van een autoritair geleide eenmanspartij als de PVV en een als politieke partij vermomde belangengroep als de BBB kun je niet anders verwachten dan dat ze het recht van de sterkste beschermen. Het NSC daarentegen heeft zijn kiezers wat uit te leggen. Het is ook afwachten hoe de VVD het gesjacher met de rechtsstaat in lijn denkt te brengen met de humanistische traditie in het liberalisme.
'Een nieuwe wind gaat waaien door dit land', zei Wilders bij de presentatie van de coalitieafspraken. 'Nederland wordt weer van ons.' In hun akkoord staat ook op wie PVV, VVD, NSC en BBB met dat 'ons' doelen: mensen die de 'Nederlandse waarden' onderschrijven. Dankzij het voorgenomen beleid is duidelijk welke waarden de coalitie niet tot de Nederlandse rekent: tolerantie, gastvrijheid, rechtszekerheid, respect voor de schepping, mededogen.
Na zijn parlementaire heldenrol drijft Pieter Omtzigt nu asielzoekers in het nauw