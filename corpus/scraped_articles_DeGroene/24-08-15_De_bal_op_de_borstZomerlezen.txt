De bal op de borst Zomerlezen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 augustus 2024
Eduardo Galeano schreefGlorie en tragiek van het voetbal(1995) op het kantelpunt tussen Maradona en Messi, tussen clubvoorzitters met emmers en kwast en de Fifa als grootste multinational ter wereld.
Na weer een wondergoaldie ze hadden gemist vroegen de blinden hem: 'Vertel me dat doelpunt.' En vertellen, dat deed Eduardo Galeano.
Hij stond bekend als de schrijver van de verdonkeremaande geschiedenis van Latijns-Amerika. De ontstaansmythes van de oorspronkelijke bewoners. De imperialistische kaalslag. De uitbuiting door conglomeraten uit de Verenigde Staten. De ijzingwekkende generaalsregimes. Het verzet van boeren, dichters en arbeiders.De aderlating van een continent(1971) en de trilogieKroniek van het vuur(1986) werden oneerbiedige, autoriteitsvijandige klassiekers. Zijn vorm: de miniatuur. Honderden poëtisch en precies opgeschreven momentopnames achter elkaar, van dictators en kinderen, muzikanten en folteraars, misselijkmakende machtshorror en bescheiden plattelandsheroïek.
Toch was Galeano (Montevideo, 1940-2015) het liefst voetballer geworden. Het enige probleem: 'Ik speelde heel goed, ik was voortreffelijk, maar alleen 's nachts, terwijl ik sliep: overdag was ik de slechtste houten poot die er op de veldjes van Uruguay had rondgelopen.'
Toen besloot hij er maar over te gaan schrijven.Glorie en tragiek van het voetbal(1995) werd een voetbalklassieker: een reeks miniatuurtjes van legendarische spelers en hun doelpunten, een tirade tegen de commercialisering van de volkssport en opnieuw een alternatieve geschiedenis van het continent dat hij liefhad tegen de klippen op.
'Het was een niet tegen te houden proces. Evenals de tango groeide het voetbal vanuit de sloppenwijken. Het was een sport waarvoor je geen geld nodig had en die je met niets anders dan puur plezier kon spelen. Dankzij de taal van het voetbal, die universeel begon te worden, konden de van het platteland verdreven arbeiders het heel goed vinden met de uit Europa verdreven arbeiders. Het Esperanto van de bal verenigde de arme inheemsen met de dagloners die vanuit Vigo, Lissabon, Napels, Beiroet of Bessarabië de zee waren overgestoken en die ervan droomden iets te worden in Zuid-Amerika door muren te metselen, lasten te dragen, brood te bakken of straten te vegen. Het voetbal had een mooie reis gemaakt: het was georganiseerd op de Engelse kostscholen en universiteiten, en in Zuid-Amerika bracht het vrolijkheid in het leven van mensen die nog nooit een school van binnen hadden gezien.'
Galeano schreef over de eerste clubs in Montevideo, Buenos Aires en Rio de Janeiro. Metaalbewerkersclubs, havenarbeidersclubs. Ze behoorden aan de aanhang en de spelers. De voorzitter liep met een emmer en een kwast de lijnen van het speelveld te kalken. De grootste luxe die het bestuur zich veroorloofde, was een maaltijd in het eethuis van de buurt als er iets te vieren viel. Er bestonden, als je goed zocht, dorpen en gehuchten die geen kerk hadden, maar er was er niet één te vinden zonder voetbalveld. 'Zondag is de dag dat de cardiologen in het hele land het hardst werken. Op een normale zondag kan iedereen doodgaan van emotie terwijl de mis van de voetbal wordt opgedragen. Op een zondag zonder voetbal gaat iedereen dood van verveling.'
Het gelukkigst was Galeano in het schrijven over de jaren dat mensen zich nog mochten verbeelden dat het voetbal van hén was. Voordat clubbestuurders steenrijk werden van de spelershandel en de competitie uitverkochten aan de televisie. Voordat militaire dictaturen ontdekten dat controle over het spel controle over volk en vaderland betekende. Hij schreef het liefst over de spelers die zich aan geen enkel scenario hielden. 'Heleno de Freitas zag eruit als een zigeuner, hij had het gezicht van Rudolph Valentino en het humeur van een dolle hond. Op de voetbalvelden schitterde hij. Op een nacht verloor hij al zijn geld in het casino. Op een andere nacht verloor hij ergens anders al zijn levenslust. En in de laatste nacht stierf hij, ijlend, in een armenhuis.'
De tragiek was puur. De magie ook. Op een zondagmiddag stond diezelfde Heleno met de rug naar het doel. 'De bal kwam uit de lucht. Hij ving hem op zijn borst op en draaide zich om zonder hem te laten vallen. Met achterovergebogen lichaam en de bal op zijn borst overzag hij de situatie. Tussen hem en de goal stond een menigte. Er waren meer mensen in het strafschopgebied van Flamengo dan in heel Brazilië. Als de bal naar de grond ging, was hij hem kwijt. En toen begon Heleno te lopen, nog steeds achterovergebogen, en met de bal op zijn borst liep hij rustig dwars door de vijandelijke linies. Niemand kon hem de bal afnemen zonder een overtreding te begaan, en ze bevonden zich in het strafschopgebied. Pas toen hij in de doelmond was aangekomen, rechtte Heleno zijn rug. De bal gleed naar zijn voeten omlaag en hij schoot hem erin.'
Het is niet makkelijk om goed over voetbal te schrijven. De echte liefhebber weet dat er diepe levenswijsheden in de sport schuilen. Die zijn te belangrijk om niet te delen met lezers die verder geen belangstelling hebben. Maar het werkt pas als je ook de specifieke details inkleurt. Niet als je die overslaat. De enige toegang tot die wijsheid, ook voor de ongeïnteresseerde, is juist het detail dat alleen de oprechte voetbalschrijver er weet uit te lichten. Neem Heleno en zijn onwaarschijnlijke doelpunt. Galeano beschreef hem als een man die in een flits besefte dat je in een vijandige massa alleen overleeft als je iets draagt wat onaanraakbaar is. In zijn geval: de bal op zijn borst. Maar het kan ook iets anders zijn. De zegen van het opperwezen. Lepra. Een perskaart (als je geluk hebt). Je huidskleur.
Dat voetbalschrijven een stiefkind is van de literatuur begreep hij ook. Dat je geen literaire pretenties moet etaleren, in een poging erbij te horen - zoals Jorge Valdano en Peter Handke dat later probeerden, of in onze contreien Hugo Camps en Nico Dijkshoorn. Maar dat je ook het vooroordeel niet moet bevestigen dat voetbal voor de dommen is - een valkuil waar Barney Ronay en Nick Hornby of Arthur Huizinga en Henk Spaan zo elegant omheen lopen. Het is een stiefkind, maar wel eentje dat alle schrijversernst verdient.
Galeano schreef dit boek op het kantelpunt tussen analoog en digitaal, tussen Europacup en Champions League, tussen Maradona en Messi, tussen clubvoorzitters met emmers en kwast en de Fifa als grootste multinational ter wereld. Net als de voetbalschrijvers na hem moest hij kiezen: ging hij mee in de winstmachine die zijn geliefde volkssport aan het worden was, of bleef hij kritisch? Hij koos resoluut voor het laatste. Hij bleef foeteren op 'clubs die naamloze vennootschappen worden, die gewend zijn de staat op te lichten, het publiek te bedriegen en het arbeidsrecht en alle andere rechten te schenden'. Hij bleef links. Hij weigerde zich, anders dan bijna al zijn opvolgers, erbij neer te leggen dat voetbal alleen mag bestaan in dienst van het megakapitaal. Hij bleef kijken, maar treurde om 'het kille voetbal van het eind van de eeuw, dat de overwinning eist en het genot verbiedt'.
Vanzelfsprekend links en verslaafd aan voetbal, de combinatie komt haast niet meer voor. Galeano was het allebei. Zijn miniatuurtjes waren een politieke keuze: altijd liever de veelzeggende anekdote over mensen van vlees en bloed dan het Grote Verhaal dat over ze heen walst. En zijn nostalgie betekende niet dat hij geen belangstelling had voor de toekomst. Het liet vooral zien dat het ook anders kan. Dat het niet zo hoeft te gaan als de hele wereld, verblind door het spektakel, gelooft.
Het Europees kampioenschap vorige maand heeft hij niet meegemaakt. Hij had het ongetwijfeld mooi gevonden dat Frankrijk in de wedstrijd tegen Portugal, aan de vooravond van de parlementsverkiezingen waarin Marine Le Pen dreigde te winnen, met tien zwarte spelers op het veld stond: zoons van migranten die ervan droomden iets te worden. Hij had zich verbijsterd over Cristiano Ronaldo, een reclamebord voor een mondiale industrie zo duur dat het niet gewisseld mag worden, ook als het zichtbaar is uitgedoofd. En hij was gelukkig geworden toen de net zeventienjarige Lamine Yamal kampioen werd met Spanje.
Al in 1995 schreef Eduardo Galeano: 'Gelukkig duikt er heel af en toe op de velden een brutale vlerk op die zich niet aan het libretto houdt en de blunder begaat alle tegenstanders en de scheidsrechter en het publiek op de tribunes te passeren, louter om het genot van het lichaam dat zich in het verboden avontuur van de vrijheid stort.'
Chris Keulemans debuteerde in 1992 bij uitgeverij Van Gennep metOveral om me heen is ruimte: Verhalen uit de bovenhoek,over zijn leven als amateurkeeper