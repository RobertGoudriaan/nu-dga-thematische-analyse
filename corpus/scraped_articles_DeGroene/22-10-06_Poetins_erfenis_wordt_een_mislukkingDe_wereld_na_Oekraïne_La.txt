'Poetins erfenis wordt een mislukking' De wereld na Oekraïne Lawrence Freedman

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
Militair historicus Lawrence Freedman ziet in Oekraïne klassieke lessen terugkomen over politiek, strategie en leiderschap. 'Op alle niveaus in een leger moet er begrip van de politieke doelen zijn. Dat is er in het Russische leger niet.'
Stel: een onvoorziene gebeurteniszet Rusland en Oekraïne er morgen toe aan om een wapenstilstand te sluiten. De gesprekken daarna zijn ongetwijfeld moeizaam, maar toch lukt het om het staakt-het-vuren om te buigen in een vredesakkoord. Wat zouden dan lessen zijn die militair historici kunnen meenemen van deze eerste grote oorlog tussen twee landen in het informatietijdperk?
'Nou, niet veel nieuws eigenlijk', zegt militair historicus Lawrence Freedman. 'Val geen landen binnen waar je niet welkom zult zijn. Ga er niet van uit dat de eerste klap beslissend is. Wees voorbereid op een langere campagne dan je verwacht. Let op logistiek. Denk niet alleen aan je frontlinie. Denk aan je commandostructuur. Allemaal heel basale militaire lessen, waarvan ik en mijn collega's dachten dat de Russen ze wel onder de knie hadden.'
Freedman, emeritus hoogleraar aan King's College in Londen en door een reeks eretitels Sir Lawrence, geldt alseminance grisein de strategische studies - in vredestijd een tamelijk obscure tak van wetenschap. Sinds de Russische invasie in Oekraïne is hij een veelgelezen en veelgevraagd commentator. Hij schrijft analyses voorThe New Statesmanen andere tijdschriften, een blog waar hij zijn kennis van oorlog mengt met zijn kennis van Shakespeare en Eisenstein, en om het jaar schrijft hij een boek. Net uit isCommand: The Politics of Military Operations from Korea to Ukraine.
Het is geen boek waar Oekraïne haastig in een epiloog is gerommeld om het relevanter te maken. Eerder is het zo dat Freedman jarenlang een fascinatie had voor de slepende, lageintensiteitsoorlog in Oekraïne, terwijl die in veel landen nauwelijks werd opgemerkt (in 2019 schreef Freedman bijvoorbeeldUkraine and the Art of Strategy).De oorlog begon al na de Russische annexatie van de Krim in 2014. Radicale Russische nationalisten begonnen op eigen houtje een opstand in Oost-Oekraïne, in de hoop dat Rusland de zogenaamde Donbas-regio snel zou annexeren. Rusland liet zich vervolgens steeds verder die oorlog in trekken, onder meer door de raket te leveren waarmee het verkeersvliegtuig mh17 met 193 Nederlanders uit de lucht werd geschoten.
Freedman was zowel gefascineerd door de start en het verloop van deze oorlog als door het patroon dat zich aan Vladimir Poetin openbaarde. De Russische president concludeerde namelijk - hij kon moeilijk anders - dat het gebruik van militaire macht vrijwel altijd goed voor hem uitpakte. Poetins weg naar de macht liep via de oorlog in Tsjetsjenië, ruim twintig jaar geleden. Hij strafte Georgië met een inval in 2008. Hij herstelde Ruslands machtspositie in het Midden-Oosten via de oorlog in Syrië. Hij annexeerde de Krim en destabiliseerde Oekraïne. Oorlog was Poetin - en Rusland - goedgezind.
De Russische president ontwikkelde ook een bepaalde stijl, vertelt Freedman in een videogesprek. 'Poetin beperkte altijd zijn verplichtingen en nam nooit overdreven risico's', zegt hij. 'Maar er is iets geweest wat dit patroon doorbroken heeft. Misschien was het covid, waardoor hij weinig mensen meer zag. In ieder geval rees kennelijk het idee in zijn hoofd dat hij met één gedurfde zet het probleem dat Oekraïne voor hem vormde uit de weg kon ruimen. Misschien deed hij het omdat hij een transitie wilde voorbereiden en wilde opstappen. In ieder geval zou Oekraïne zijn grote erfstuk worden. Belarus en Moldavië zouden denk ik ook deel van die erfenis hebben moeten worden, Armenië zou dichterbij getrokken worden - een gedeeltelijke reconstructie van de Sovjet-Unie. In plaats daarvan wordt zijn erfenis een enorme mislukking.'
Precies hier gaat Freedmansnieuwe boek over: over bevel voeren, en over de verraderlijke samensmelting van politieke en militaire overwegingen in tijden van oorlog. Freedman houdt zestien voorbeelden tegen het licht. De Russische invasie van Oekraïne past naadloos in het plaatje. 'Er zijn in de recente geschiedenis allemaal voorbeelden van wrijving tussen militaire en politieke leiders in een land, of juist het ontbreken van wrijving, wat even gevaarlijk kan zijn', zegt hij. 'In democratieën zie je vaker het gevaar van losgeslagen generaals die hun politieke leiders weigeren te gehoorzamen, en in autoritaire regimes juist het probleem van kruiperige generaals, die hun leider te weinig tegenwicht geven. De Russische invasie van Oekraïne onderstreept dat eens te meer.'
Voorbeeld van het eerste was de Amerikaanse generaal Douglas MacArthur, die achter de rug van zijn president om de Korea-oorlog probeerde uit te breiden tot een volledige oorlog tussen de VS en China; of de Israëlische generaal Ariel Sharon, die directe orders negeerde. Maar de VS debatteren ook over stafchef Mark Milley, die tijdens het presidentschap van Donald Trump herhaaldelijk hintte dat hij zijn president niet blind zou gehoorzamen. Daartegenover staat bijvoorbeeld de Iraakse dictator Saddam Hoessein, die op de stoel van zijn generaals ging zitten, en nu Poetin.
'In autocratische regimes zijn de leiders erg beducht voor ongehoorzame generaals en besteden ze veel aandacht aan hun loyaliteit', zegt Freedman. 'Daar ligt altijd een risico en dat risico groeit als landen autoritairder worden - zoals Rusland in de afgelopen tien jaar. Geïsoleerde leiders kunnen te veel in zichzelf en hun wijsheid gaan geloven, als ze geen mensen meer hebben die hen uitdagen en bekritiseren en waarschuwen. Wat Poetin heeft gedaan in Oekraïne lijkt een verleiding voor autoritaire leiders: het geloof in een gewaagde en dramatische zet, die zij met niemand bespreken voordat het gebeurt.'
Hij vervolgt: 'Poetin had militaire macht tot dat punt vrij effectief gebruikt. Hij moet hebben gedacht dat dit een nieuwe fase zou zijn, die hij ook beperkt kon houden: weliswaar met veel meer troepen, maar een opgeschaalde versie van wat hij vaker gedaan had. Toen het anders liep, zag je een ander probleem dat je vaker bij autocratische leiders ziet: dat ze niet genoeg tijd steken in het nadenken over het probleem van falen, over een plan B.'
Een van Poetins voorgangers hierin is Adolf Hitler. 'Je moet altijd oppassen met vergelijkingen met Hitler, maar strategisch gezien zijn er genoeg raakvlakken', aldus Freedman. 'Net als Poetins invasie van Oekraïne was Hitlers invasie van de Sovjet-Unie afhankelijk van verrassing, ging het hele plan uit van een heel incapabele vijand, en geloofde Hitler dat de tegenstand uit elkaar zou brokkelen als Duitsland er zijn volle macht tegenaan gooide. Een opvallende overeenkomst is ook dat Hitler nauwelijks gebruikmaakte van de vijandigheid die er in grote delen van de Sovjet-Unie, inclusief Oekraïne, leefde richting Moskou. Hij verenigde de bevolking van zijn vijand door de invasie. Poetin geloofde kennelijk in een sterk pro-Russisch sentiment bij de bevolking van Oekraïne, maar handelde vervolgens niet op een manier die de steun van het volk zou krijgen. Het Russische leger bevrijdde Marioepol en de Donbas tot gruis.'
Tegenover Rusland staat eenOekraïne dat in westerse media wel als een zinnebeeld van een democratische, egalitaire en tolerante staat wordt beschreven. In dat beeld zijn president Zelenski en Valerij Zaloezjnyj (die onlangs simpelweg als'The General'op het omslag vanTimestond) de boegbeelden van een organisch systeem waarin ondergeschikten alle ruimte en respect krijgen voor initiatief en autonomie. Dat is natuurlijk geïdealiseerd, stelt Freedman.
'Ik was in 2019 in Oekraïne', vertelt hij, 'en zag toen dat ook hun systeem nogal hiërarchisch en inflexibel was. Dat werd door sommige adviseurs uit westerse landen als een probleem gezien. Ik denk dat ze behoorlijk hard zijn gepusht om minder rigide controlesystemen te hebben, zowel door hun Amerikaanse, Britse en andere bondgenoten als door praktische noodzaak. Door de invasie was de Oekraïense leiding gedwongen om veel gezag te delegeren, en zo kreeg het land een democratischer opperbevel dan het in normale omstandigheden zou hebben gehad. Maar het werkte. Ook de Oekraïense tactiek op het slagveld is duidelijk westers geïnspireerd, gericht op het ondermijnen van de Russische militaire inspanning. De Russische tactieken zijn gericht op Oekraïense infrastructuur, het verdrijven van burgers, enzovoort. Er is een heel andere filosofie.'
Over Zelenski is Freedman positief, maar hij houdt ook een slag om de arm. 'Ik zou graag meer willen weten over de aanloop naar de invasie. Zelenski mobiliseerde laat en is daarop bekritiseerd. De redenen om te wachten liggen voor de hand: mobilisaties zijn duur, zijn moeilijk langere tijd vol te houden en schaden je economie. Maar toch mobiliseerde hij mogelijk te laat.'
Ook wat de relaties tussen burgers en militairen betreft, maakt Oekraïne een goede indruk op hem. 'Zelenski identificeert zich met de strijdkrachten, onder meer in zijn kleding, maar praat zelden anders dan in algemene termen over militaire operaties. Hij geeft nooit de indruk dat hij de militaire operaties zelf leidt. Je ziet wel Russische pogingen om spanning te suggereren tussen Zelenski en Zaloezjnyj, dat ze jaloers op elkaar zouden zijn. Maar het lijkt me onzin, het lijkt alsof het Oekraïense bevel goed werkt.
Je ziet dat ook terug in het offensief waarmee Oekraïne zoveel terrein terugwon, dat zag er behoorlijk goed ontworpen uit. Natuurlijk praten ze veel met de Amerikanen en de Britten, voor advies. Dat is denk ik in de loop van de oorlog verbeterd, deels omdat ze zoveel Amerikaanse wapens gebruiken. De Amerikanen hebben denk ik steeds doorgevraagd over strategie, ook om te zorgen dat ze de juiste spullen ervoor aan Oekraïne kunnen leveren. Dat was denk ik in het begin niet zo. De bevelvoering aan Oekraïense kant verbeterde tijdens de oorlog.'
Aan Russische kant werdde bevelvoering juist slechter. 'Het probleem begint al aan de top', zegt Freedman, over minister van Defensie Sergej Sjojgoe en stafchef Gerasimov.
'Zij zijn al heel lang deel van de beleidselite en zijn ook heel nauw aan Poetin verbonden. Ik acht ze niet in staat om echt onafhankelijk advies te geven, en Sjojgoe, ondanks zijn uniform, weet ook niet echt veel van militaire zaken. Zij delegeren vooral de bevelen die Poetin geeft, terwijl de commandostructuur onder hen chaotisch is, en vaak verandert. Er zijn onder hogere officieren en ambtenaren al een paar zuiveringsrondes geweest. Dat is een probleem omdat het de doorgave van informatie verstoort. Militaire informatie vanuit Oekraïne en Rusland moet via een bepaalde weg Poetin bereiken, en als je dat verstoort heb je steeds minder greep op welke informatie bij de leider terechtkomt en hoe. In het veld is er het probleem dat er ondertussen veel lagere Russische officieren zijn gedood. Dat is heel schadelijk voor een leger. De besluitvorming wordt daar snel slechter van. Je krijgt onervaren mensen op verantwoordelijke posities, die nog weinig autoriteit hebben. Ik denk dat de Russische commandostructuur vanaf het begin slecht was en steeds slechter wordt.'
De instroom van honderdduizenden rekruten zal dat probleem niet verminderen, maar eerder vergroten, denkt Freedman. Er zijn voorbeelden, zoals tijdens de oorlog tussen Irak en Iran, waarbij het 'overstromen' van stellingen met mankracht de slagkracht van een leger omlaag brengt in plaats van omhoog. Ook zet Freedman vraagtekens bij de training, uitrusting en leiding van de nieuwe soldaten. Maar als Rusland die oplost, kan het over enkele maanden, denk aan februari, nieuwe eenheden hebben die een impact kunnen krijgen op het slagveld.
Vooral lijkt het er volgens Freedman op dat Rusland met de beslissing om te mobiliseren extra mankracht inruilt tegen extra tijd. De extra mannen kunnen de instabiele, zwakke fronten van Rusland nu stabiliseren, waardoor Rusland niet opeens gaat winnen, maar de Oekraïense offensieven wel weer stil komen te liggen en de oorlog langer duurt. Poetin hoopt dan dat het afkalven van westerse steun aan Oekraïne, waar hij al lange tijd op aanstuurt, gaat beginnen. Dat is inderdaad mogelijk, denkt Freedman, maar het tegenovergestelde ook. Een Russisch front met boze mannen van wie hun korte contract opeens oneindig is verlengd, waar duizenden angstige, gedwongen opgeroepen mannen bijkomen: dat kan ook leiden tot demoralisatie, desertie of zelfs muiterij.
De oorlog had in april al afgelopenkunnen zijn, denkt Lawrence Freedman. Als Poetin afgelopen lente een staakt-het-vuren had afgekondigd, had Oekraïne wellicht onder veel druk gestaan om dat aan te nemen en een vergelijk met Poetin te bereiken. Poetin had heel veel om weg te geven in onderhandelingen: het Russische leger bezette toen twintig procent van Oekraïne, en lag vlak bij de hoofdstad Kiev en de tweede en derde stad Charkov en Odessa. In plaats daarvan besloot Poetin - waarschijnlijk door druk vanuit het leger - om grote delen van Oekraïne op te geven en te doen alsof dit allemaal deel van het plan was.
'Nu is het voor zoiets te laat', zegt Freedman. 'Dat Poetin deze kans niet nam, of niet zag, reflecteert zijn halsstarrigheid en zijn weigering om te accepteren dat hij niet uit deze oorlog gaat krijgen wat hij er hoopte uit te krijgen. De beslissing om heel veel soldaten naar de Cherson-regio te verplaatsen, waardoor andere fronten gevaarlijk dun bemand raakten, suggereert hetzelfde. Er zijn veel berichten dat Poetin weigerde om zich uit Cherson terug te trekken omdat het gezichtsverlies zou betekenen. Het lijkt alsof de Oekraiense bevelhebbers zijn primaat van politieke doelen boven militaire capaciteiten begrijpen en omzetten in strategisch resultaat.'
Inmiddels probeert Poetin wel een andere politieke realiteit vorm te geven door de annexatie, vorige week, van vier (deels) bezette Oekraiense regio's: Loehansk, Donetsk, Zaporizja en Cherson. Poetins narratief rondom de oorlog in Oekraïne verandert daarmee, maar demismatchtussen politieke doelen en militaire middelen van Ruslands invasie niet. 'Hoewel dit voor de Oekraïners een vreselijk gevecht is, en het nog lang niet ten einde lijkt, vechten zij in hun eigen land en weten ze waarvoor. Dit is een cruciale factor in een oorlog. Op alle niveaus in een leger moet er begrip van de politieke doelen zijn. Dat is er in het Russische leger niet.'
'Rusland zou altijd weerstand hebben ondervonden, zelfs als ze vanaf dag één alles hadden gedaan om de harten van de Oekraïners te winnen', zegt Freedman. 'Maar de manier waarop het Russische leger deze oorlog heeft gevoerd, is daar mijlenver van verwijderd. Nu moeten er gebieden bij Rusland komen die net compleet door Russische soldaten zijn verwoest, waar zij zich als bezetters gedragen hebben, met allerlei misdaden tegen Oekraïners. In Loehansk en Donetsk ronselden ze onder dwang mannen en stuurden die op de meest kansloze missies: de zwaarst gehavende eenheden kwamen daarvandaan. Er zit totaal geen politieke logica in.'
'Poetin stak niet genoeg tijd in het nadenken over het probleem van falen, over een plan B'
...