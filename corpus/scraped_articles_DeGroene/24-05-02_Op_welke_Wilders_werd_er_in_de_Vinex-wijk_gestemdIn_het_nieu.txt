Op welke Wilders werd er in de Vinex-wijk gestemd? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Mensen houden van uitersten en journalisten vormen daar geen uitzondering in. Schrijvend over populisme trekken ze naar de armste grensgebieden van het land of juist naar die ene stadswijk waar mensen 'hun wijk niet meer herkennen'. Of neem die kloof tussen stad en platteland. Wat is dan een leuke reportage? Pak een bruisend stadscentrum en contrasteer dat met een dorp waar de laatste voorziening voor je ogen wegkwijnt.
Op het eerste oog niets mis mee, contrast brengt scherpte en kan helpen om de gedachten te bepalen. Al kan het ook het zicht ontnemen op het wat minder makkelijk te vangen tussengebied dat tussen die uitersten gaapt, het reliëf dat aan de binnenkant van 'de kloof' te bewonderen is. Sociaal geograaf Josse de Voogd heeft de afgelopen jaren vaak herhaald dat de meeste mensen nou eenmaal niet in de stad óf op het platteland wonen maar ergens daar tussenin. Ze wonen in Alphen aan den Rijn, in Woerden, in Nieuwegein en in tal van andere plekken waar 'de uitvalswegen' goed zijn en er ook nog wat groen is.
De mensen zijn er domweg tevreden. Ze hebben inkomens, ze werken, ze rijden auto en wonen in prettige huizen. Het is niet verwonderlijk dat de partij die zo lang Nederland domineerde, de VVD, hier lang de scepter zwaaide. Als Mark Rutte sprak over het gave land waar mensen gewoon hun leven leefden, dan ging dat over deze plaatsen. Maar bij de laatste Tweede-Kamerverkiezingen vond juist hier een omslag plaats. De partij van het optimisme werd verruild voor de rancune van Geert Wilders.
Radicaal-rechts is, waar ook in de westerse wereld, veelal een verbond tussen enerzijds mensen die echt in de knel zitten en zien dat het systeem voor hen niet werkt en anderzijds burgers die hun eigen belangen en welvaart willen beschermen. Om de lens eens op die tweede groep te richten, trokken onderzoeksplatform Investico enDe Groenenaar suburbia, waar bij de laatste stembusgang bovengemiddeld veel PVV is gestemd. Op pagina 20 vindt u een schets van de 69 Vinex-wijken die Nederland rijk is. Het zijn burgerlijke idylles waar op papier het leven nog altijd goed is en vaak zelfs bovengemiddeld beter, maar waar angst over de toekomst groot is.
Cruciaal voor de ommezwaai was Geert Wilders, die zich plots milder toonde. Hij verzachtte tijdens de campagne zijn toon, maakte meer grapjes en na zijn verkiezingszege beloofde hij tal van xenofobe en antirechtsstatelijke ideeën 'in de ijskast' te plaatsen. Van die metamorfose is weinig meer over. Hij scheldt partijgenoten van Dilan Yesilgöz uit en doet aangifte tegen de partijleider van de tweede partij van het land. Zijn tafelgenoten aan de formatietafel vragen zich doorlopend af: met welke Wilders hebben wij te maken? Wat wíl hij nu eigenlijk? Kun je deze man wel temmen met coalitieafspraken?
Vorige week reisde hij af naar Boedapest om te lunchen met Viktor Orbán, de Hongaarse premier die in eigen land de rechtsstaat afbrak en de pers muilkorfde. Even later was hij een van de hoofdsprekers op een radicaal-rechtse conferentie waar de taal ongekend agressief was. Volgens influencer Eva Vlaardingerbroek hebben 'de elites ons de oorlog verklaard'. Ze verwees naar Frans Timmermans, die ooit gezegd heeft dat diversiteit de lotsbestemming is van de mensheid. 'Natuurlijk weten we inmiddels wat hij bedoelt met meer diversiteit', zei Vlaardingerbroek. 'Minder blanke mensen, minder van jullie.' De Europese Unie moet ten val komen en dat kan niet met hervormingen, benadrukte ze. 'De toren van Babel moet vernietigd worden.' Orbán zelf had daarvoor iets soortgelijks gezegd: 'Laten we onze harnassen aandoen, naar het slagveld trekken en winnen!'
Wilders had vier dagen eerder nog aangifte gedaan tegen Timmermans, door een zin uit zijn speech uit verband te trekken en hem daarmee van 'bedreiging' te beschuldigen. Het bewijst hoe feilloos Wilders het handboek van zijn ideologische vrienden hanteert: verneder je tegenstanders. En zodra die iets terugzeggen, kruip je in een slachtofferrol, desnoods met leugens, en roep je datjijbent aangevallen.
In zijn eigen toespraak in Boedapest kondigde Wilders expliciet aan mild te zullen zijn, omdat hij de regeringsonderhandelingen niet in gevaar wilde brengen. Het verhinderde hem niet om te spreken over hoe massa-immigratie Europa's 'joods-christelijke en humanistische cultuur' verdunde en hoe academici en pers niet langer geloven in objectieve waarheden en daarmee 'niet loyaal' zijn. Overigens was er geen enkele journalist welkom. Stuk voor stuk hadden ze, net als dit weekblad, een afwijsbrief ontvangen. De waarheid werd zo vakkundig buiten de deur gehouden.
Het verklaart wellicht waarom die brave en allesbehalve radicale bewoners van de Vinex konden stemmen op Wilders. Ze kennen zijn ware gezicht niet. Zij kozen voor een milde variant die niet bestaat. Het enige lichtpuntje is dat de beoogde coalitiepartners, VVD en NSC, wél weten met wie ze te maken hebben. Sinds Boedapest kunnen zij niet ontkennen de ware Wilders te kennen.
De ware Wilders? Verneder je tegenstanders. Kruip in een slachtofferrol