Op naar Trumps politiestaat Macht & tegenmacht Ruth Ben-Ghiat

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
'Haatzaaien, geweld tolereren, de democratie in diskrediet brengen. DeStrongmankomt je redden.' Historicus Ruth BenGhiat waarschuwt hoe van Silvio Berlusconi tot Donald Trump 'Strongmen' een beproefd draaiboek volgen om de macht te grijpen en te behouden.
De Strongman is charismatisch,hypermasculien en manipulatief. Hij gaat corruptie en geweld niet uit de weg. Terwijl hijlaw and orderpredikt, maakt hij juist wetteloosheid mogelijk. Hij die zichzelf een vaderfiguur waant onderdrukt afwijkende meningen. 'EenStrongmanomringt zichzelf met mensen die denken dat zijn wil onvermijdelijk is, terwijl hij zijn eigen belangen voor nationale belangen plaatst', zegt Ruth Ben-Ghiat via een videoverbinding.
De historicus en deskundige op het gebied van Italiaans fascisme is hoogleraar aan New York University en schrijver van het boekStrongmen: Mussolini to the Present,waarin ze een diepgravende typologie van illiberale leiders geeft en hen in historische context plaatst. Ze analyseert hoe deze Strongmen gebruikmaken van corruptie, geweld en propaganda om aan de macht te blijven. In haar nieuwsbriefLucidlegt ze de patronen die democratieën bedreigen bloot.
Met de terugkeer van Donald Trump krijgt wederom een Strongman voet aan de grond, tussen alle anderen die wereldwijd nog in het zadel zitten. Toch tonen ze volgens Ben-Ghiat hun zwaktes: 'Ze verwoesten hun landen van binnenuit door corruptie, wanbestuur en nalatigheid.' Meteen schudt ze een paar voorbeelden uit haar mouw. Hongarije werd onlangs gekort op een enorme EU-subsidiebijdrage van ruim een miljard euro. De EU-lidstaat - die in economische malaise verkeert - doet onvoldoende tegen corruptie, belangenverstrengeling en het waarborgen van de onafhankelijke rechtspraak. Als er geen verandering komt, blijven nog eens negentien miljard euro aan subsidies bevroren. Onder premier Viktor Orbán betaalt het land tweehonderd miljoen euro boete per dag voor het in de wind slaan van Europese asielregels.
'Individueel worden ze zwakker', zegt Ben-Ghiat, 'waardoor ze uit noodzaak samenwerken. Kijk naar Vladimir Poetin. Hij heeft Noord-Korea nodig voor mankracht in zijn oorlog.' Daarnaast hielpen buitenlandse autocraten Trump om zittend president Joe Biden te delegitimeren. 'Toen premier Orbán de Verenigde Staten bezocht, omzeilde hij het Witte Huis en schond daarmee het protocol. Waar hij wel heenging? Mar-a-Lago. Om de schaduwpresident "in ballingschap" te bezoeken. Ook bezocht hij de ultraconservatieve denktank Heritage Foundation, de grondleggers van Project 2025.'
Project 2025 is een blauwdruk voor hoe Amerika onder het presidentschap van Trump moet veranderen. Het plan stelt onder andere dat alle ministeries onder het directe gezag van de president komen te staan, dat ze verschillende departementen en diensten binnen de overheid willen ontmantellen, en dat ze het ambtelijke apparaat willen 'zuiveren'.
Terwijl Trump zijn eigen land bestempelt als 'een vuilnisbak voor de wereld', prijst hij moorddadige dictators als Poetin, Xi en Kim. Dat is volgens de historicus niet alleen om Amerikanen te conditioneren dat de democratie faalt, maar ook om hen ervan te overtuigen dat het beter is als sterke mannen regeren.
En dan wijst de historicus nog op de renaissance van massaprotesten. 'Sinds de demonstraties van Chili in 2019 zijn in veel landen grote en soms zelfs de grootste demonstraties uit de geschiedenis gaande. Iedere dag in het holst van de Georgische winter gaan mensen de straat op, al wekenlang. Of in Servië. Dit zijn niet alleen studenten, maar een dwarsdoorsnede van alle bevolkingsgroepen verenigt zich. En heel groot nieuws: de val de Assad-dynastie.'
Toch hebben de Verenigde Staten weer een Strongman op het bordes gezet. Waarom?
'Drie redenen. Trump is een briljante propagandist, een van de bekwaamste uit de geschiedenis. Het lukte hem om tientallen miljoenen mensen ervan te overtuigen dat hij de presidentsverkiezingen van 2020 had gewonnen. Terwijl hij zelf niet aan de knoppen zat, conditioneerde hij mensen in een soort wachtperiode voor autocratie. Hij nam binnen de Republikeinse Partij de controle over, waardoor partijgenoten hem behandelden als een president in interne ballingschap. Voor sommigen is hij nooit opgehouden met president zijn, en dat is knap in een democratie met pluriforme media.'
Reden twee, vervolgt Ben-Ghiat: 'De Democraten bevinden zich in een overgangsfase. In sommige opzichten voerde Kamala Harris een goede campagne, maar ze kwam te laat. En hoewel Trump gezondheidsproblemen heeft, behoudt hij het imago van een sterke man. Dat ene verkiezingsdebat is in het bewustzijn van mensen gebrand. Biden leek zwak.' Dit draaiboek werkte ook bij Mussolini. Ook hij presenteerde democraten destijds als oud en ineffectief. Ze zouden niet in staat zijn om te dealen met crises. 'Trump creëert zijn eigen noodsituaties. Marxisten zouden de macht gaan overnemen. We hebben helemaal geen marxisten.'
Terwijl Trump constant de binariteit van links tegenover rechts benadrukt, net als de waan van een linkse marxistische overname, prijst hij internationaal communistische dictators. 'Moraliteit kan de Strongman niet zoveel schelen. Tijdens een van zijn rallies in Iowa zei Trump: "Het kan me niet schelen als je doodgaat van de kou, als je maar stemt." Dat is onderdeel van zijn soort meester-slaaf-idee', zegt Ben-Ghiat. 'Autocraten vernederen. "Ik dank je af, maar dat maakt niet uit zolang ik maar veilig ben." Daarom zijn ze gewelddadig, ze geven niet zozeer om mensenlevens.'
En ten slotte was er een enorm blok van 'uitgecheckte niet-stemmers'. Bijna negentig miljoen Amerikaanse stemgerechtigden lieten de stembus aan zich voorbijgaan. Dat zijn meer mensen dan de stemmen die de kandidaten Trump of Harris kregen. 'Veel van hen waren Bidens kiezers in 2020', zegt Ben-Ghiat. Het komt volgens haar deels doordat democratische politieke systemen niet aantrekkelijk genoeg worden gemaakt. 'Het is niet spannend. Democraten vinden het vanzelfsprekend dat gedegen beleid en bestuur belangrijk zijn, maar de belofte van sociale voorzieningen is onvoldoende voor de kiezer.'
Radicaal-rechts maakt volgens haar behendig gebruik van symbolen en rituelen. 'Mensen krijgen petjes én het gevoel dat ze deel uitmaken van een spannend geheel. Een hakenkruis of hamer en sikkel koppelen we meteen aan een ideologie. Maar welke symbolen koppelen we aan democratie?'
'Wat gebeurt er alsje een seksist kiest om je land te leiden? Vraag het aan Italiaanse vrouwen', schreef een Italiaanse journalist vlak voor de verkiezing van Trump in 2016. Ze schreef hoe Silvio Berlusconi zichzelf tot een karikatuur van Casanova transformeerde. Hij werd een man 'die zich op zijn gemak voelde om een gekozen vertegenwoordiger te vragen of hij "de dame" mocht "strelen" of om over Angela Merkel te zeggen dat ze een "onneukbare dikke kont" heeft'.
Onder Berlusconi uitten de VN hun zorgen over hoe in Italië vrouwen als seksobject werden afgeschilderd en over uitlatingen van politici die de sociale status van vrouwen ondermijnden. En toch. Waarom werkt hypermasculiniteit voor Strongmen zo overtuigend als strategisch middel? Volgens Ruth Ben-Ghiat bestaat de genderpolitiek van autocratische leiders uit drie pijlers: hypermannelijkheid, homofobie en vrouwenhaat. Om een mannelijke redder aantrekkelijk te maken, moet er eerst het gevoel van een crisis heersen.
'Na een periode van sociale vooruitgang winnen autocraten aan populariteit', zegt ze. 'Gender is daar een maatstaf voor. Zoals in Amerika in 2016. Obama was de eerste Afro-Amerikaanse president en tijdens zijn termijn werd het homohuwelijk gelegaliseerd. Vrouwen werden bijvoorbeeld ook toegelaten tot de militairespecial forces.
Tijdens de eerste regering-Trump werd huiselijk geweld gedeeltelijk gedecriminaliseerd. Alleen fysiek geweld werd nog tot huiselijk geweld gerekend. Psychologische intimidatie, emotioneel misbruik, financiële ondermijning, dat voldeed niet meer. De regering-Biden heeft dat weer teruggedraaid.'
Ze vergelijkt dit met de jaren dertig in Spanje en hoe vlak nadat vrouwen vooruitgang boekten Franco dit terugdraaide. Mannen voelen zich bedreigd door de perceptie dat ze als groep iets verliezen. Dat hun autoriteit wordt aangetast. 'De hypermasculiene leider belichaamt vervolgens de bescherming van mannelijkheid.'
Een historische verandering is dat er inmiddels ook een vrouwelijke variant van de Strongman bestaat. 'Niet alleen Meloni of Le Pen, maar in Hongarije had je ook Katalin Novák. Zij doen aangenderwashing.Als vrouwelijke premiers veinzen ze vooruitgang voor vrouwen, maar tegelijkertijd hanteren ze een repressief genderbeleid en maken ze deel uit van het patriarchale systeem. Het draaiboek blijft hetzelfde, ze tolereren geweld, gebruiken propaganda.
Berlusconi, de mentor van de Italiaanse premier Giorgia Meloni, is een voorbeeld van wat normalisering van radicaal-rechts doet. Terwijl niemand hem echt serieus nam, baseerde zijn hele businessmodel zich op het bezetten van het grijze gebied tussen legaliteit en illegaliteit. Dat heeft hij de politiek in geïmporteerd. Als je coalities met neofascisten en rechts-radicalen vormt, normaliseer je het extreme. Dit is slecht voor de democratie, want het spectrum van aanvaardbaarheid verschuift naar rechts. Opgroeiende jongeren zijn al gewend geraakt aan haatdragende retoriek over immigranten en intolerantie. In de tussentijd verliezen (centrum-)linkse partijen een narratieve grondslag.'
Zoals slechteriken in een film vertellen ze hun masterplannen. Zoals Project 2025. Als het zo zichtbaar is, waarom laten mensen dit dan toe?
'Toen Project 2025 zoveel publiciteit kreeg, richtten de media zich op wat er zou kunnen gebeuren als het plan werkelijkheid zou worden. Ze schreven over de ambtenarenontslagen en privatisering. Trump besloot er afstand van te nemen, "ik weet van niets". Ondanks een voorwoord van J.D. Vance krabbelden ze terug. Terugduwen en ontmaskeren heeft dus een effect. In de tijd dat Trump geen president was zei hij totaal krankzinnige dingen, zoals dat hij vijftien miljoen mensen wilde deporteren. De Strongman is afhankelijk van mensen die denken dat zijn wil onvermijdelijk is. Als je mensen blijft vertellen: dit gaat gebeuren, dit is wat we doen, kunnen de mensen psychologisch geïntimideerd raken.
Daarnaast worden mensen die alarm slaan bedreigd. Democratische Congresleden, activisten, we krijgen allemaal bedreigingen. Wij zijn zichtbaar voor hen en krijgen verwijten. "Je zorgt voor ruis. Je bent hysterisch. Je probeert hier een carrière uit te slaan." Omdat het zo onaangenaam is, haken sommigen af. Dat is het dubbele. We weten wat er gebeurt, maar terugslaan heeft alleen zin wanneer het grootschalig is.'
Ook Ruth Ben-Ghiatwerd het zwijgen opgelegd, want autocratische machthebbers zien kennis over bepaalde onderwerpen als een bedreiging. Op uitnodiging van de geschiedenisafdeling van de U.S. Naval Academy zou de historicus de Bancroft Lecture geven aan admiralen en studenten. Op haar aankondigingsposter stonden Mussolini, Poetin en vooral Pinochet en de lezing droeg de naamCoups en kosten.Haar plan was om te vertellen over de risico's van het inzetten van het Amerikaanse leger voor binnenlandse doeleinden, 'want ze willen het leger gebruiken voor massadeportaties. Zodra je je eigen leger gebruikt tegen burgers, raken ze moreel failliet. Dat bleek kennis die de mensen aan de academie niet mochten krijgen.'
Niet alleen circuleerden er online artikelen waarin de 'anti-Trump-historicus' van van alles werd beticht, haar uitnodiging werd ingetrokken. 'Dat is nooit eerder gebeurd', zegt ze. 'Meer dan twintig Congresleden waren betrokken bij deze lobby, en dat vlak voor de verkiezingen. Hadden ze niks beters te doen in oktober? Het was een nachtmerrie. Het werkte, want de lezing ging niet door. Ik heb dit verschijnsel over de hele wereld bestudeerd en nu gebeurt het hier.'
Wat zijn dan de rode vlaggen waar burgers, de media en beleidsmakers op moeten letten als een Strongman aan de macht probeert te komen?
'De belangrijkste rode vlag is wanneer autocraten en hun mediagezanten keer op keer democratische gezagsdragers en instellingen in diskrediet brengen. Trump overtuigde mensen er bijvoorbeeld van dat de economie en democratie onder Biden faalden. In Trumps woorden heeft Amerika nu "de slechtste economie ooit".
Ondertussen daalden de inﬂatie en werkloosheid sterk onder Biden. Terwijl Trump zichzelf als redder ziet, ondertekenden Nobelprijswinnende economen een brief die waarschuwt voor Trumps economische aspiraties. In die brief staat dat zijn beleidsplannen leiden tot hogere prijzen, grotere tekorten en meer ongelijkheid. Ook schrijven ze: "Belangrijke factoren voor economisch succes zijn de rechtsstaat en economische en politieke zekerheid." Trump bedreigt deze allemaal.
Daarnaast leef je in een democratie met het idee van tolerantie,you agree to disagree. Polarisatie is niet erg zolang je je binnen hetzelfde systeem begeeft. In de VS is de Republikeinse Partij dat systeem uitgestapt. Ze keurden de Capitoolbestorming van 6 januari goed. Het dringt nog niet echt tot mensen door, maar ze zijn de democratie al uit. Hoe het zo ver is gekomen dat Republikeinen, dé pro-politiestemmers, diezelfde politie aanvielen toen ze het Capitool bestormden? Omdat ze een pact sloten met complottheorieën die democratische instellingen delegitimeerden. Dit ging met name over instituties die betrekking hebben op recht en orde, of over het verzamelen van informatie. Die moet je overnemen als je aan de macht komt.'
Het is de droom in de wetteloze wereld van de Strongman om alles mogelijk te maken voor de leider en zijn helpers. 'Trump beweert dat hij immuniteit moet krijgen, zelfs als hij zijn politieke tegenstanders vermoordt. Daarom steunt hij ook immuniteit voor politieagenten. Als Trump en zijn handlangers hun zin krijgen, is de volgende stap voor Amerika een politiestaat.'
In Mar-a-Lago lijkt het ondertussen elke dag Kerstmis voor Trump sinds de rijkste man op aarde daar zo'n beetje is ingetrokken. Hoe spelen mensen zoals Musk hierop in?
'Musk weet hoe hij Trump moet vleien en in ruil daarvoor krijgt hij toestemming om met ondernemer en voormalig presidentskandidaat Vivek Ramaswamy een pseudo-ministerie op te zetten en deels te leiden.' Een Departement van Overheidseﬃciëntie (afgekort Doge, dezelfde naam als Musks geliefde memecoin), waar Musks ervaringen met snijden en ontslaan van pas komen.
Niet verkozen, maar toch aan het roer van een ministerie dat grootschalige bezuinigingsplannen in werking wil zetten. 'Vanuit dit ministerie gaan ze de economie plunderen zoals dat in Chili gebeurde onder het neoliberalisme', zegt Ben-Ghiat. De tweeduizend miljard dollar die ze hiermee beloven te besparen, worden elders uit de schatkist gesnoept. Het opent de deur naar het verlengen van belastingverlagingen die Trump in zijn eerste termijn voor de allerrijksten doorvoerde.
Het is als het ware een groot piramidespel, met de autocraat aan de top. De allerrijksten worden als megadonoren voor het spel geworven. Al houden ze zich aan de letter van de wet, met de invloed van hun kapitaal overtreden ze de geest ervan. 'Musk is helemaal toegewijd om een uiterst rechts wereldbestuur te scheppen. Met het gewicht van zijn geld steunt hij radicaal-rechtse kandidaten. Daarbij komt het gebruik van sociale media, dat is nieuw.'
Autocratie gaat volgens de historicus ook niet alleen over het afnemen van burgerrechten, maar ook over het geven van nieuwe vrijheden aan een enkeling. 'Daarom wordt er meer gedereguleerd en geprivatiseerd. Zo ontstaan oligarchieen. Onze wetten staan het grote geld in de VS toe om de politiek gedeeltelijk te controleren. In een democratisch kader waren ze beperkt. Het is nog onduidelijk wat er straks gaat gebeuren, dat is eng.'
Gaan we in de komende jaren ook positieve ontwikkelingen zien? Of zijn ze al gaande?
'We geven niet genoeg aandacht aan succesverhalen, zoals in Polen', zegt Ruth Ben-Ghiat. 'Onder leiding van Donald Tusk lieten de verkiezingen vorig jaar zien hoe eﬀectief het is om positieve emoties en optimisme in te zetten als prodemocratische kracht. Meestal gaat het over de schurken en de Strongmen, maar er moet ook meer aandacht gaan naar democratische helden. Zoals de antifascist Giacomo Matteotti in de strijd tegen Mussolini. Of de Russische liberale oppositieleider Boris Nemtsov. Tot diegenen die vandaag de dag hun levens riskeren. Wie zetten zich onvermoeibaar in voor het klimaat? Of de democratie?
Ik geloof ook dat de redenen voor Poetin om Oekraïne binnen te vallen en van China om Taiwan te bedreigen komen door de barsten in hun autocratische systemen. Imperialisme is een klassieke aﬂeidingsmanoeuvre om meer middelen te eisen voor een falend land. Dat is niet duurzaam. Deze autocraten zijn niet jong, ze hebben geen opvolgers. Ze zijn wanhopig en onderdrukken hun eigen mensen.
Kijk naar Israël. Netanyahu doet er alles aan om maar niet in de gevangenis te belanden. Hij verlengt de oorlog en stelt zo verkiezingen uit. Deze systemen zullen van binnenuit imploderen en een verlangen naar een degelijk en humaan bestuur zal volgen. Op de lange termijn ben ik dus optimistisch. Maar helaas, hier in de Verenigde Staten zullen we eerst door deze periode heen moeten voordat mensen zich dat realiseren.'
'Voor sommigen is Trump nooit opgehouden met president zijn. Dat is knap in een democratie'