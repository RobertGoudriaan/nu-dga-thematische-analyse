Gigantisch

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 januari 2024
TELEVISIE JDL - Behind the Wall
'Als je een boodschap of gevoel over wil brengen, doe dat dan luid en duidelijk. Niet fluisterend achter een muurtje.' Dat zegt Judith de Leeuw, maakster van gebouwhoge muurschilderingen. 'Ik heb vijf jaar overal ter wereld moeten schilderen voor ik in mijn eigen stad...', vertelde ze in 2021 tegen AT5 bij de onthulling van haar eerste legale werkstuk op het Leidseplein. (Een eerdereAmy Winehousemoest ze weghalen.) Maar sindsdien, vijf meter hoog: 'een Surinaamse ballerina die probeert te dansen door een wervelwind van ambtsbrieven en regelgeving'. Titel:Diversity in Bureaucracy. Statement tegen 'klassenongelijkheid, racisme en bureaucratie bij overheidsinstanties' (onthuld door een trotse wethouder). In een wijk als de Bijlmer heb je beduidend minder kans om het professioneel ballet te halen, had de danseres van kleur gezegd, die dat wel lukte en die model stond voor het kunstwerk: Judith, artiestennaam JDL, werkt op basis van zelfgemaakte foto's.
Ze woonde zelf ook in Zuidoost en wilde op deze manier die verre wijk met het stadshart verbinden. Inderdaad gigantisch, en daarmee 'luid'. Al is 'duidelijk' tegelijk wel en niet waar: er valt heel wat te interpreteren in en toe te lichten op haar producties, met hun torenhoge sociaalpolitieke ambities. Met mededogen voor al wie en wat afwijkt.
Close Up brengt een documentaire over deze straatkunstenaar rond een muurwerk dat ze in 2022 maakte in arbeiderswijk Paolo VI in de zuidoost-Italiaanse stad Taranto. Het werd een moeizame operatie, door matige voorzieningen en goedbedoelde maar amateuristische ondersteuning. Wat de film boeiender maakt, en het respect voor haar kunde en het resultaat daarvan groter. Indrukwekkend, verbluffend, vind ik haar werk door technische vaardigheid. Liefhebber was en ben ik niet, vanaf de eerste blik opDiversityop het Leidseplein, toen nog zonder benul van maker en achtergrond. Graffiti en straatkunst zijn onontkoombaar en je moet maar niet van hun esthetiek houden. De kans daarop daalt met het ouder worden, dus wilde ik, kunstleek, er niet over schrijven.
Maar deze film blijkt de 'smaakzaak' verre te overstijgen. Door de zich ontvouwende biografie van JDL, en door de receptie van haar werk door degenen voor wie ze het maakt. Ze werd piepjong schoolverlater en thuiswegloper. Daarop volgden kraakpanden, drugs, graffiti, tehuizen en zelfs een gesloten inrichting. Beschadigd door een vader die zelf door oorlogsgeschiedenis beschadigd was (opvallende overeenkomsten met de Ischa-biografie). Sinds vader aan kanker overleed is er rouw, extra pijnlijk doordat de vaderliefde worstelt met het feit dat hij nooit zijn aandeel in haar ontworteling erkende. Dat maakt het kunstwerk in Taranto(Love is Stronger Than Death)extra wrang: een vrouw gesteund door mannenarmen: troost die de maakster biedt maar door haarzelf nog te weinig wordt gevoeld. Die troost wordt wel degelijk ervaren door de bewoners van een wijk waarin de sterfte aan kanker, erfenis van industrieverleden, absurd hoog is. Hoor hun interpretaties en zwijg over kunst of kitsch.
Walter van der Kooi
Deborah Faraone Mennella,JDL - Behind the Wall, AVROTROS Close Up, woensdag 17 januari, NPO 2, 20.30 uur
AVROTROS | JDL - Behind the Wall, regie Deborah Faraone Mennella