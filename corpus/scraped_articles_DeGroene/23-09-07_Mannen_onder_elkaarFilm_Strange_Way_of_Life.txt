Mannen onder elkaar Film Strange Way of Life

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
De western is bij uitstek het filmgenre dat gaat over viriele mannelijkheid. Maar Pedro Almodóvars nieuwste filmStrange Way of Lifezet de klassieke western in een nieuw daglicht. Hij laat zien:cowboys do cry.
Een revolverheld op de vlucht voor zijn slechte zelf droomt van een nieuw bestaan als boer, misschien als 'rancher met wat vee', zo vertelt hij aan zijn nieuwe vriend, die in het verleden net als hij een bestaan had gemaakt met strooptochten en moorden. Samen begeleiden ze een konvooi huifkarren gedreven door kolonisten op zoek naar een toekomst in het braakliggende land in Portland, Oregon. In het reisgezelschap bevinden zich vele mooie, jonge vrouwen. Maar de mannen, Glyn (James Stewart) en Cole (Arthur Kennedy), hebben geen interesse; ze hebben genoeg aan elkaar. We schrijven rond midden negentiende eeuw, hoogtijdagen van de cowboy.
Deze western uit 1954, Anthony Manns magnifiekeBend of the River,ligt helder gesuperponeerd op de slechts dertig minuten durende, nieuwe film van de Spanjaard Pedro Almodóvar,Strange Way of Life. Hierin spelen Ethan Hawke en Pedro Pascal twee cowboys die elkaar na jaren weer treffen nadat ze als jonge mannen smoorverliefd op elkaar werden. Wat bij Mann onder de oppervlakte verstopt zit, ligt er bij Almodóvar dik bovenop. Bekijk je de twee films samen, dan kom je tot de conclusie dat dit is hoe het geweest moet zijn: al die mannen onder elkaar, die in het Wilde Westen samen onder de sterren sliepen na een lange dag in de weer met vee,outlaws, 'Indianen' en wat al niet meer - maar natuurlijk ontstonden er gevoelens voor elkaar die verder gingen dan alleen kameraadschap.
Was de western dan altijd alqueer?Een gekke vraag als je bedenkt dat Manns werk in de jaren vijftig, volgend op films als Howard Hawks'Red River(1948), geldt als het toonbeeld van viriele mannelijkheid. Zie alleen al het beeld van John Wayne en James Stewart - hoe mannelijk-heteroseksueel wil je het hebben. Maar Almodóvars film plaatst het klassieke genre in een nieuw daglicht, niet vanuit een soortement nieuw front in de cultuuroorlog - een machtsstrijd rond gender waarbij heteromannen het afleggen ten gunste van homoseksuele bevrijding - maar omdatStrange Way of Lifeeen lezing legitimeert die de klassieke werken nog meer reliëf geeft, de personages meer mens maakt.
Veel grote westerns, vooralBend of the River,dienen als bronmateriaal voorStrange Way of Life. Dat blijkt als Silva (Pascal) te paard arriveert op het stoffige dorpje waar Jake (Hawke) sheriff is. Silva draagt een kort, groen denim jack, identiek aan dat van James Stewart inBend of the River. De betekenis van het jasje geeft aan hoe we naar de film moeten kijken. Het jasje zegt 'cowboy' en 'Technicolor' (een specifieke techniek om kleurenfilm op te nemen, vaak gebruikt voor westerns), maar het jasje zegt ook dat Silva 'anders' is. Vreemd. Zo zit hij op dat zadel. Maar zie diesixgunop z'n heup, die diepe lijnen op z'n gezicht donker van het woestijnstof. Het beeld zegt 'gevaar'. Maar ook: pijn en verlangen.
Het volgende shot toont iets heel anders: sheriff Jake die in zijn kantoor van achter zijn bureau een kil gesprek met een begrafenisondernemer voert over de keuze van een doodskist. Het gaat er niet om wie erin moet of hoe die stierf, maar om Jake's kleding: zwart pak met gilet en om zijn nek eenwestern string tie,identiek aan die van Gary Cooper inHigh Noon. Net als Cooper in Fred Zinnemans klassieker uit 1952 is Jake in Almodóvars film een gerechtsdienaar verscheurd door morele keuzes. Jake's dilemma gaat over de vraag of hij een jongeman wegens moord moet laten ophangen, uitgerekend de zoon van de cowboy met het groene jasje die zojuist het stadje is binnengereden, de man die Jake ooit heeft liefgehad.
De western. Mijn lievelingsgenre.De compacte, moreel ambigue verhalen die de psychologie van de personages tot op het bot blootleggen. De politieke allegorieën. De gestileerde beeldtaal die vorm geeft aan gechoreografeerde actie in onvergeeflijke landschappen. De romantische, maar ultragewelddadige visie van mannen die zorg moeten dragen voor kwetsbare gemeenschappen op zoek naar een manier om te leven in een setting zonder maatschappelijke structuren. De western is net als de klassieke mythologie zwaar beladen met symboliek en betekenis, zodat de cowboy en zijn wereld in het meest soepele van genres bestaan. En het meest mannelijke.
Maar de western: queer? Filmtheoreticus Robin Wood publiceerde in 1981 een baanbrekend essay waarin hij schreef vanuit het perspectief van zijn eigencoming out. Zijn onderwerp: de films van de legendarische Howard Hawks. Hawks werkte in zo ongeveer alle genres, van avontuur tot comedy, maar zijn beroemdste films zijn westerns. Wood: 'De centrale, zij het altijd bedekte beweging in Hawks' werk is richting de ultieme staat van "verwisselbaarheid": biseksualiteit, het afbreken van de bestaande sociale orde - de verlossing, tegelijk verschrikkelijk en opwindend, van wat de samenleving het meest fundamenteel onderdrukt.'
Het mooist blijkt die 'verwisselbaarheid' inRed River,waarin Wayne een oude cowboy speelt die een jongen onder zijn hoede neemt, de sexy Montgomery Clift. Van meet af aan jongleert Hawks met de identiteiten van Wayne en Clift. Eerst Wayne: wanneer hij op het punt staat op veetrektocht te vertrekken, wil hij zijn liefje mee. Ze zegt: je gaat mij nodig hebben om te doen wat slechts een vrouw kan (seks met je hebben). Even zie je Wayne diep nadenken, zo van, die heeft een punt, of misschien ook niet, en dan wijst hij haar aanbod van de hand. En dan Clift: tegen het einde van de film kust een vrouw hem innig en vraagt: vond je dat fijn? Clift kijkt érg onzeker, zodat de vrouw hem nog eens moet kussen voordat hij een beetje op haar reageert.
Red Riverzit propvol mannelijk melodrama.Cowboys don't cry?Dat oude adagium klopt niet als je goed naar Wayne en Clift kijkt. Zoals zo vaak in de western culmineert hun subliminale, wederzijdse attractie in grof geweld. In een revolvergevecht tegen Clift raakt Wayne verwond aan zijn zij (op precies dezelfde plaats waar Jake inStrange Way of Lifeeen kogel krijgt in zijn tweestrijd met Silva, waarover straks meer). Daarna klimmen ze nog even in de vuisten, maar Clifts liefje heeft het allemaal net als wij nu wel door. Ze zegt: jullie houden gewoon van elkaar.
Op Hawks' 'wisseltruc' borduurt Anthony Mann voort in de westerns die hij in de jaren naRed Rivermet James Stewart maakte. De rode draad hierin is de twijfelende held, de dunne scheidslijn tussen goed en kwaad en de vraag of een mens (lees: man) ook 'anders' kan zijn. InBend of the Rivervolgt een gesprek tussen Glyn en die anderegunslinger,Cole, over de mogelijkheid dat ze allebei hun gewelddadige verleden achter zich laten om veeboeren te worden. Ze zeggen het niet zo letterlijk, maar in hoe ze elkaar aankijken - glimlachend, ondeugend - zie je ze denken: wat nou als we dat sámen zouden doen?
De queer western,schrijft Wood, is doorspekt met 'chaos', met 'gevaarlijke liefdesrelaties' die op het nippertje in de context van de film binnen de perken worden gehouden. Op geen enkele wijze vertegenwoordigt het werk van Hawks en Mann een 'alternatief voor de gevestigde, westerse cultuur'. Hiermee bedoelt Wood heteroseksuele cultuur. Maar, vervolgt hij, de films zijn wel 'fascinerende en suggestieve interventies' die belangrijke vragen doen rijzen over de aard en ideologie van onze cultuur. In het licht hiervan zit 'queer' bij Almodóvar stevig in het zadel. Wat bij Hawks en Mann slechts onder de oppervlakte aanwezig is, is inStrange Way of Lifeopen en bloot te zien. Behalve het groene jasje - mede-filmproducent is het Franse modehuis Yves Saint Laurant - zijn mannelijke en vrouwelijke modellen in bijrollen perfect gekleed en geschminkt om een sfeer te creëren die consequent laveert tussen authentiek en gestileerd. De film is duidelijk anders, maar tegelijkertijd is het een western die zo zou passen in het gouden tijdperk van de jaren vijftig.
Net als inBend of the Riverzijn Almodóvars hoofdpersonen mannen met een slecht verleden als huurlingen. Juist in die woeste tijd vonden ze elkaar, hadden ze een stormachtige relatie. In de jaren daarna raakten ze elkaar kwijt, probeerden ze met een schone lei te beginnen. En nu zijn ze weer bij elkaar: Silva op bezoek bij Jake. Jake kookt voor hem. Silva vindt het heerlijk. Tijd voor sigaren. Maar echt, één blik is genoeg - en ze belanden bij elkaar in bed.Fade out.
De volgende ochtend worden ze samen wakker. Aan beide kanten van het bed hangen revolvergordels aan de bedstijlen. Maar angst en onzekerheid verstoren deze visuele balans. Jake, symbool van de oude tijd van de klassieke western, huivert tussen walging en begeerte. Silva niet. Silva: 'Hoe voelt het om wakker te worden met de geur van seks op je lijf?' Jake's weerzin heeft ook te maken met zijn dilemma - als sheriff is hij op zoek naar een moordenaar: Silva's zoon.
Een archetypische ontknoping volgt. Een man die óók mens is - te meer bij Almodóvar - moet moeilijke keuzes maken, omdat hij volgens de regels van het genre gebonden is aan een strikte code van eer en verantwoordelijkheidszin. De worsteling enshoot outtussen Jake en Silva is net zoals bij Hawks en Mann een subliminaal-erotische clash. Eerst schiet Silva Jake door z'n zij, de wond op precies dezelfde plaats als die van Wayne inRed River. Daarna verpleegt hij hem, en volgt een wonderschoon gesprek over hoe ze samen zouden kunnen leven. Wat twee mannen zouden kunnen doen op een ranch? Zorgen voor elkaar. Elkaar beschermen. Elkaar gezelschap houden.
Hiermee overstijgtStrange Way of Lifede banaliteit van'gay western'en illustreert Almodóvar wat er mogelijk is als we over de beperkende grenzen van identiteitspolitiek en cultuurstrijd heen stappen. Hier hebben we twee mannen, traditionele helden, die elkaar hebben gevonden. Zeker, alslovers. Maar meer nog als volwassen mensen die geven om elkaar, die samen een leven leiden in een hard landschap van geweld en onverdraagzaamheid.
Wát een film is dit, precies passend bij Robin Woods conclusie over Hawks' werk pakweg veertig jaar geleden: 'De implicaties van de films, ogenschijnlijk veilig weggestopt in het classicisme van Hollywood en het entertainment-syndroom, zetten alles op losse schroeven.'
Te zien vanaf 7 september
Jake kookt voor Silva. Silva vindt het heerlijk. Tijd voor sigaren. Maar echt, één blik is genoeg
ElDeseo / Saint Laurent