'Filmt de KGB ons nu?' Documentaire The Kyiv Files

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
MetThe Kyiv Filesmaakte Walter Stokman aan de hand van de dossiers in het KGB-archief in Kyiv een document over slachtoffers en verraders. Ex-dissidente Vira Lisova: 'Ze maakten de mensen kapot.'
De bewoners van het verzorgingshuisbij Lviv in Oekraïne bewegen zich moeizaam voort, gebogen over hun rollator of zich vastklampend aan de reling langs de wanden van de lange gangen. Vanuit het bed op hun kamer kijken ze vertwijfeld naar beelden van de alles verwoestende oorlog. Hun houding jegens agressor Poetin varieert en is afhankelijk van het persoonlijke verleden. De een werkte in sovjettijden voor de kgb, de ander haat de communisten, die het tot de onafhankelijkheid in 1991 voor het zeggen hadden, nog steeds. Ze zijn in dit huis tot elkaar veroordeeld, maar in de eetzaal zit men apart. 'Ieder heeft zijn eigen verleden', zegt een van de bewoners. 'Niemand praat hier over zichzelf, (...) dat doe je niet, onze tong is onze vijand.'
Tijdens een bezoek aan het filmfestival van Kyiv in 2017 las documentairemaker Walter Stokman over de openstelling van het voormalige kgb-archief. Wie vermoedde een dossier te vinden over zichzelf of informatie zocht over het lot van familie kon voortaan inzage krijgen.
InThe Kyiv Filesgaat Stokman op zoek naar slachtoffers en getuigen. Thuis in Amsterdam, waar zijn twee poezen direct op tafel springen en ook van koffie menen te houden, herinnert Stokman (1966) zich zijn eerste bezoek aan het archief. De meeste verzoeken hadden betrekking op het lot van ouders of grootouders uit de Stalintijd, de jaren dertig van de vorige eeuw, toen het land werd uitgehongerd en heel veel mensen zijn verdwenen, zegt hij. 'Ik wilde het liefst verhalen uit de eerste hand, van nog levende getuigen uit de jaren zeventig, tachtig. De repressie was weliswaar afgenomen, maar die absurde staatscontrole bestond destijds nog steeds.'
In de studiezaal van het archief ontmoette Stokman Volodymyr Birchak, die bereid was hem te helpen. De historicus gaf hem het drie mappen dikke, vergeelde dossier van de bekende dissidentenfamilie Lisov. De vader des huizes werd in 1972 wegens nationalistische activiteiten voor zeven jaar verbannen naar een werkkamp in Siberië, waar hij als stoker te werk werd gesteld. Zijn vrouw, een lerares die haar leerlingen anders dan de sovjetdoctrine voorschreef nationaal (Oekraïens) zelfbewustzijn bijbracht, was hem met hun twee kinderen gevolgd.
Familiefoto's tonen het gezin, gehuld in dikke jassen en met bontmutsen op, in hun ballingsoord in Boerjatië, een boomloos, troosteloos gebied. In de documentaire kijken moeder Vira Lisova en haar dochter thuis op de bank stil naar de in het geniep genomen foto uit het dossier van haar zoontje en haarzelf met op de achtergrond een stadje. 'Er waren daar hele straten bewoond door louter dwangarbeiders uit de Baltische staten.'
Na hun terugkeer in Kyiv konden zij en haar man alleen een baan krijgen op voorwaarde dat ze zich niet langer bezighielden met het verspreiden van nationalistische propaganda. De familie woonde op één kamer, de andere moesten ze verhuren aan iemand die hen, getuige het dossier en net als de buurvrouw aan de andere kant, in de gaten hield en afluisterde. De plattegrond in het dossier diende om de afluisterapparatuur te plaatsen, vertelt de dochter met een glimlach: 'Toen de telefoon kapotging, ontdekte de reparateur de afluisterapparatuur.' Ze herinnert zich nog de avonden met de enkele betrouwbare vrienden en de zwijgende conversatie via briefjes die na afloop in de wc werden doorgespoeld. 'Ze maakten de mensen kapot', zegt haar moeder. 'Je moest zien te overleven.'
Stokman vond via de historicus een ander dossier over een jonge Oekraïner van eenvoudige komaf die naar het Westen wilde en daartoe een meisje uit de partij-elite wilde trouwen. Haar ouders hadden pas toestemming gegeven na de zelfmoordpoging van hun dochter, vertelt Stokman: 'Het gaf hem de gelegenheid te reizen en tijdens een bezoek aan Amsterdam is hij de Amerikaanse ambassade ingelopen. "Ik moest dit doen, ik moet je laten gaan", schreef hij zijn vrouw in een brief die zich in het dossier bevond. Ik heb hem uiteindelijk via internet gevonden en opgezocht in Florida waar hij zijn verhaal deed.' Zijn vrouw heeft Stokman kunnen achterhalen via het Oekraïens telefoonboek. Daarin wordt niet alleen de naam maar ook de geboortedatum vermeld en die klopte met het dossier. 'Het maakte nog steeds veel bij haar los en ze wilde niet meewerken aan de documentaire. Zijn kant van het verhaal was te eenzijdig, ik heb het laten rusten.'
Stokman kiest eigenzinnige onderwerpendie veel tijd en geduld vergen. Eerder kreeg hij een Gouden Kalf voor zijn documentaireASH World Wide Suicide(2002), waarin hij via een internetnieuwsgroep in Amerika op zoek ging naar potentiële zelfmoordenaars, en inLazy Duck(2022) volgde hij een man die werd beschuldigd van de moord op zijn vrouw tijdens een zeiltocht over de wereld. Tijdens de research in Kyiv merkte hij dat de betrokken Oekraïners, met uitzondering van dissidenten die niets te verliezen hadden, het moeilijk vonden om over hun ervaringen voor de camera te praten. 'Ik besloot op zoek te gaan naar dossiers waar mensen uit het Westen in voorkwamen. Zij zouden, hoopte ik, niet gehinderd door die ingesleten argwaan, meer onbevangen kunnen praten.' Hij kreeg een dossier vol foto's van twee Nederlanders die in 1961 in opdracht van de Buitenlandse Inlichtingendienst (bid) in een tweedehands Renault een 'toeristische' reis maakten door Oekraïne. In werkelijkheid fotografeerden ze militair gevoelige objecten. De twee zeelui, Louw de Jager en Evert Reydon, hadden al eerder in opdracht van de bid foto's gemaakt van havens in de voormalige sovjetstaten. Een geschiedenis die al werd opgetekend door Bob de Graaff en Cees Wiebes inVilla Maarheeze(1998). Getuige de foto's in hun dossier is nu duidelijk geworden dat de twee al vanaf het overschrijden van de grens zijn gevolgd door de kgb en bij terugkeer voor de Tsjechische grens met hun auto vol camera's en verrekijkers werden gearresteerd. Ze kregen dertien jaar gevangenisstraf, maar kwamen na tweeënhalf jaar vrij en de documentaire laat via archiefbeelden van hetPolygoonjournaalzien hoe ze na hun aankomst op Schiphol opgelucht hun familie omhelzen.
Toen Stokman op zoek ging naar de twee mannen, bleek alleen Louw de Jager nog in leven. 'Hij was door zijn ervaringen in de Moskouse gevangenis paranoïde geworden, vertelde zijn familie, die geen contact meer met hem had.' Stokman vond De Jager uiteindelijk, na een oproep in hetDagblad van het Noorden,in een caravan op het terrein van een boer in Friesland, zegt hij. 'De Jager was al over de tachtig en wilde met rust gelaten worden. Hij zou in de Here zijn, volgens de boer die hem de caravan uit mededogen ter beschikking had gesteld.'
Stokman stuurde hem brieven en een boek over de apostel Paulus, maar De Jager reageerde niet. Stokman had met de ﬁlmploeg voor de caravan kunnen posten, maar besloot dat niet te doen. 'Ik heb zijn zwijgen en kluizenaarschap gerespecteerd en zijn verhaal verteld met behulp van zijn dossier.'
Het dossier met het opschriftCourtisanevertelde het verhaal van een knappe jonge student uit Lviv die in 1969 in opdracht van de KGB de vermeende spionne Regine Chivrac moest verleiden. De jonge Française ontmoette de student tijdens een bezoek dat ze met haar vader, een veteraan uit het Poolse leger die tijdens de Tweede Wereldoorlog in Frankrijk terecht was gekomen, bracht aan haar oom in Lviv.
Stokman spoorde via internet haar zoon in Parijs op, die bracht hem in contact met zijn inmiddels bejaarde moeder in Bretagne. 'De liefde was na enige tijd voorbijgegaan, maar ze bewaarde mooie herinneringen aan hun amoureuze avontuur.'
Haar vroegere geliefde wilde niet op beeld: 'Ik voel me niet goed', zei hij toen Stokman hem telefonisch te pakken had gekregen. Maar tijdens het telefoongesprek deed hij alsnog zijn versie van het verhaal. De verschillende fragmenten van zijn relaas vormen een rode draad in de documentaire onder dronebeelden van een niet nader geduide man die over een spoorlijn in een kaal, winters landschap loopt. Een tocht die de verschillende verhalen in de documentaire lijkt te verbinden en iets waaraan de sinistere muziek van componist Maarten Vos nog een extra lading geeft.
Ik vraag Walter Stokman of het een lastige beslissing was om het telefoongesprek, met de wetenschap dat de man niet wilde meewerken, toch in de ﬁlm te gebruiken. Stokman gooit de poezen die onder mijn pen op het papier willen snuﬀelen de gang op en zucht. 'Daar heb ik wel even over gedaan, maar ik vond uiteindelijk dat Regine Chivrac recht had op zijn versie van het verhaal.'
De zoektocht in de Oekraïense archieven werd bemoeilijkt door het ontbreken van dossiers. Neem de internationaal bekende fotograaf Boris Mikhailov die in de jaren zeventig zwervers en alcoholisten in zijn land had vastgelegd. Dat maakte hem destijds in het sovjetrijk, waar iedereen geacht werd te werken aan een 'stralende toekomst', op z'n minst verdacht. Tot zijn verrassing vond Stokman geen dossier over Mikhailov, wiens werk vanaf eind maart toevallig in Fotomuseum Den Haag te zien is.
Ook het dossier van een voormalige KGB-agent, een man die hij had gezien op een ﬁlmpje van de zuiveringscommissie die na de onafhankelijkheid in 1991 in het leven was geroepen, ontbrak. De agent was zelfs bereid te praten. Hij had gedaan wat van hem werd verlangd, vertelt hij in de documentaire, maar had 'geen vingers gebroken'. Stokman: 'Hoeveel mensen er ook tijdens zijn loopbaan naar strafkampen zijn gestuurd, hij wekte de indruk zich van geen kwaad bewust te zijn.'
In een samenleving waar iedereen gemakkelijk schuldig kan worden gemaakt, noemt Stokman het 'ingewikkeld' om iemand te veroordelen. 'Er zijn mensen die zich verzetten, maar zovelen zijn gezwicht voor een goede baan, een studie of een huis. Ze maakten iemand schuldig via de formule "Als jij dit niet doet, mag je dat niet". Zo zijn velen een grijs gebied ingetrokken.'
Stokman maakte gebruik van een tolk. Hij liet de man, een ex-KGB-agent, zelfs via een oortje simultaan vertalen zodat hij direct kon reageren met een vraag. 'Soms laat een tolk dingen weg omdat ze niet direct belangrijk zouden zijn. Of als ze betrokken waren bij de research en de mensen al hebben gesproken, willen ze graag dat hun relaas overeenkomt met het eerdere verhaal.' Om die reden nam Stokman een 'extra paar oren' mee, zijn geluidsman, de in Oekraïne geboren Alex Tugushin. In de jaren negentig was Tugushin uit 'zucht naar avontuur' naar Nederland gereisd, vertelt hij aan de keukentafel in Amsterdam. Na een korte carrière als muzikant en zanger in de horeca besloot hij naar de Filmacademie te gaan. Sindsdien heeft hij aan tal van Nederlandse documentaires en reportages meegewerkt, onder andere aan die van Jelle Brandt Corstius in het voormalige Oostblok. Tugushin (1975) had weinig vertrouwen in de KGB-agent, die beweerde geen vuile handen te hebben gemaakt. 'Ik kon hem niet geloven. Hij liegt over zijn verleden. Als je orders kreeg, moest je die uitvoeren. Hij mag de zuiveringscommissie zijn doorgekomen, maar wellicht is niet alles over hem openbaar gemaakt en er zijn uiteraard ook dossiers vernietigd door de voormalige machthebbers.'
De angst en het wantrouwen jegens de autoriteiten die in de documentaire naar voren komen, heeft Tugushin zelf niet gekend. In zijn familie zijn geen slachtoﬀers gevallen. Zijn ouders geloofden in de communistische idealen die hem 'met de paplepel zijn ingegoten'. Hij was zestien toen Oekraïne in 1991 onafhankelijk werd. 'Mijn vader verloor na de nationalisatie van de Russische bank zijn hele kapitaal, mede bestemd voor een mogelijke studie van mijn broer en mij. Dat was een ramp.'
Tugushin is oorspronkelijk afkomstig uit Berdjansk in Oost-Oekraïne, nu door Rusland bezet, maar een relatief veilig gebied waar zijn moeder en broer wonen. Sinds het uitbreken van de oorlog belde hij dagelijks naar huis, maar na de laatste ruzie tijdens Oud en Nieuw heeft hij zijn moeder niet meer gesproken. 'De discussie werd te heftig. Ze was altijd al pro-Poetin en mijn broer is als gevolg van de antiwesterse propaganda nu ook pro-Rusland.' Vele pro-Oekraïners uit het Oosten van het land zijn naar het Westen gevlucht, weet Tugushin. 'De achterblijvers houden zich gedeisd.'
Stokman ondervond nogal wattegenslag tijdens het maken van de documentaire. Hij moest het vertrouwen zien te winnen, is voor de research en de opnamen zeker acht keer naar Oekraïne gereisd. Tijdens de opnamen brak covid uit en ging alles op slot. Nadien heeft hij de opnamen weliswaar kunnen voltooien, maar nog tijdens de montage in februari 2022 vond de Russische inval in Oekraïne plaats. Stokman kon er niet omheen: 'Het verleden werd ingehaald door de realiteit en daar moest ik iets mee doen. Ik ben met de ploeg teruggegaan naar het bejaardenhuis om de sfeer en stemming te peilen.'
Er zaten nu ook vluchtelingen, maar men bleef onzeker en beducht. De reactie op de cameraploeg van een oude, invalide man die door soldaten in zijn kelder was gevonden en op de trein naar Kyiv werd gezet, is veelzeggend: 'Het is moeilijk. Soms als ik naar de tv kijk, word ik gek.' Dan kijkt hij grimlachend in de camera: 'Filmen ze ons nu? Straks is het de KGB.'
Stokman ging ook terug naar de dissidentenfamilie: moeder en dochter Lisova. De dochter toont via haar smartphone beelden van haar broer die zich vrijwillig heeft gemeld voor de oorlog en aan het front in de loopgraven zit. 'We sms'en, maar mijn moeder mijdt nog steeds de telefoon.'
Walter Stokman maakte met het opsporen van de getuigen van het verstikkende sovjetsysteem in Oekraïne een document waarin hij vastlegde hoezeer het wantrouwen, de angst en het verraad de slachtoﬀers blijven achtervolgen. De Bretonse Regine Chivrac leest in haar dossier over haar 'mooiste herinnering', die romantische avond in Lviv. Kijkend naar de toen stiekem door de KGB genomen intieme foto's van hun samenzijn, haar'belle avonture',reageert ze alsnog verbijsterd op het verraad van toen: 'Ik voel me vernederd. (...) Als ik hem nu zou tegenkomen, zou ik hem een klap in het gezicht geven.'
Onder de laatste beelden van de man op de spoorrails klinkt het slot van het telefoongesprek van haar vroegere geliefde: 'Waarom stelt u al die vragen? (...) Ik vertelde haar maar wat... om haar aandacht vast te houden en haar te blijven zien. (...) Zo ging het toen.'
The Kyiv Filesis nu te zien
Walter Stokman | Linksboven: Vira Lisova en haar dochter in The Kyiv files;