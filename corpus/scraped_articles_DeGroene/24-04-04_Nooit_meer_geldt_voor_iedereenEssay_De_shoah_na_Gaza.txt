'Nooit meer' geldt voor iedereen Essay De shoah na Gaza

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
4 april 2024
De shoah wordt gezien als maatstaf voor alle misdaden en antisemitisme als de dodelijkste vorm van onverdraagzaamheid. Nu Israël onophoudelijk Palestijnen afslacht en uithongert, terwijl de wereld tevergeefs vraagt om daarmee te stoppen, dreigt dit mondiale waardenstelsel in te storten.
In 1977, een jaar voordat hijzelfmoord pleegde, ontdekte de Oostenrijkse schrijver Jean Améry persberichten over de systematische marteling van Arabische gevangenen in Israëlische gevangenissen. Toen hij 1943 in België was gearresteerd omdat hij anti-nazipamfletten verspreidde, was Améry zelf gemarteld door de Gestapo en vervolgens naar Auschwitz gedeporteerd. Hij overleefde, maar kon zijn kwellingen nooit als verleden tijd beschouwen. Hij hield vol dat degenen die gemarteld waren gemarteld bleven en dat hun trauma onherroepelijk was.
Zoals veel overlevenden van de nazi-dodenkampen voelde Améry zich in de jaren zestig 'existentieel verbonden' met Israël. Hij viel obsessief linkse critici van de joodse staat aan als 'ondoordacht en gewetenloos' en was misschien wel een van de eersten die beweerde dat virulente antisemieten zich vermomden als deugdzame anti-imperialisten en antizionisten.
Toch brachten de 'weliswaar summiere' berichten over martelingen in Israëlische gevangenissen Améry ertoe na te denken over de grenzen van zijn solidariteit met de joodse staat. In een van zijn laatste essays schreef hij: 'Ik doe een dringend beroep op alle joden die mens willen zijn om zich bij mij aan te sluiten in de radicale veroordeling van systematische marteling. Waar barbarij begint, moeten zelfs existentiële verbintenissen ophouden.'
Améry was in 1977 vooral verontrust over Menachem Begin als premier van Israël. Begin, die in 1946 de bomaanslag op het King David Hotel in Jeruzalem had georganiseerd - gericht tegen het Britse bestuur van mandaatgebied Palestina waarbij 91 mensen omkwamen- was de eerste openlijke exponent van het joodse suprematisme dat Israël nu nog steeds regeert. Hij was ook de eerste die zich routinematig beriep op Hitler, de holocaust en de bijbel terwijl hij Arabieren aanviel en nederzettingen bouwde in de bezette gebieden.
In de beginjaren had de staat Israël een ambivalente relatie met de shoah. De eerste premier van Israël, David Ben-Gurion, zag overlevenden van de shoah aanvankelijk als 'menselijk puin' en beweerde dat ze alleen hadden weten te overleven omdat ze 'slecht, hardvochtig en egoïstisch' waren geweest. Het was Ben-Gurions rivaal Begin, een demagoog uit Polen, die van de moord op zes miljoen joden een intense nationale preoccupatie maakte, en een nieuwe basis voor de Israëlische identiteit. Het Israëlische establishment begon een zeer specifieke lezing van de shoah te verspreiden, die kon worden gebruikt om een militant en expansionistisch zionisme te legitimeren.
Améry merkte deze nieuwe retoriek op en voorzag de destructieve gevolgen ervan voor joden die buiten Israël woonden. Dat Begin openlijk sprak over het stelen van Palestijns land 'zou op zichzelf al reden genoeg zijn', schreef hij, 'voor de joden in de diaspora om hun relatie tot Israël te herzien'. Améry smeekte de Israëlische leiders om 'te erkennen dat jullie vrijheid alleen kan worden bereiktsamen metjullie Palestijnse neef, niet tegen hem'.
Vijf jaar later, volhoudend dat de Arabieren de nieuwe nazi's waren en Yasser Arafat de nieuwe Hitler, viel Begin Libanon aan. Tegen de tijd dat Ronald Reagan hem beschuldigde van het plegen van een 'holocaust' en hem beval er een einde aan te maken, hadden de Israel Defence Forces (idf) al tienduizenden Palestijnen en Libanezen gedood en grote delen van Beiroet weggevaagd. Primo Levi, die in dezelfde tijd als Améry de verschrikkingen van Auschwitz had gekend en ook een emotionele affiniteit met de nieuwe joodse staat voelde, stelde snel een open protestbrief op en gaf een interview waarin hij zei dat 'Israël in rap tempo in een totaal isolement vervalt (...) We moeten de impulsen van emotionele solidariteit met Israël smoren om de fouten van Israëls huidige heersende klasse koelbloedig te kunnen beoordelen. Weg met die heersende klasse.'
In verschillende fictie- en non-fictiewerken schreef Levi niet alleen over zijn tijd in het vernietigingskamp en de kwellende en onoplosbare erfenis ervan, maar ook over de altijd aanwezige bedreigingen voor het menselijk fatsoen en de menselijke waardigheid. Hij was vooral woedend over Begins uitbuiting van de shoah. Twee jaar later betoogde hij dat 'het zwaartepunt van de joodse wereld moet terugkeren naar de diaspora, weg uit Israël'.
Bezwaren van het soortdat door Améry en Levi werd geuit, worden tegenwoordig veroordeeld als grof antisemitisch. Het is de moeite waard om te onthouden dat veel overlevenden en getuigen van de shoah hun zionisme gingen heroverwegen en zich, naarmate Israël langer Palestijns gebied bezette en terwijl het een nieuwe manipulatieve mythologie creëerde,
steeds meer zorgen gingen maken over de perceptie van joden in de wereld. Yeshayahu Leibowitz, een theoloog die in 1993 de Israëlprijs won, waarschuwde al in 1969 voor de 'nazificatie' van Israël.
In 1980 beschreef de Israëlische columnist Boaz Evron zorgvuldig de stadia van deze morele corrosie: de tactiek van het op één hoop gooien van de Palestijnen met nazi's en van het roepen dat er een nieuwe shoah op komst was nam, zo vreesde hij, bij gewone Israëliërs alle morele remmingen weg, 'omdat iemand die het gevaar loopt vernietigd te worden zichzelf vrijgesteld ziet van alle morele overwegingen die zijn pogingen om zichzelf te redden zouden kunnen beperken'. Joden, schreef Evron, zouden uiteindelijk 'niet-joden als onmensen' kunnen gaan behandelen en 'racistische nazi-attitudes' overnemen.
Evron drong ook aan op voorzichtigheid tegenover de (toen nieuwe en fervente) aanhangers van Israël binnen de joods-Amerikaanse bevolking. Voor hen, zo betoogde hij, was het opkomen voor Israël 'noodzakelijk geworden door het verlies van elk ander ankerpunt voor hun joodse identiteit'. 'Ze moeten zich nodig voelen. Ze hebben de "Israëlische held" nodig als sociale en emotionele compensatie in een maatschappij waarin de jood gewoonlijk niet wordt gezien als de belichaming van de stoere mannelijke strijder. Zo voorziet de Israëliër de Amerikaanse jood van een dubbel, tegenstrijdig imago - dat van de viriele superman en dat van het potentiële slachtoffer van de holocaust - die beiden ver van de werkelijkheid staan.'
Zygmunt Bauman, de Pools-joodse filosoof, gevlucht voor het nazisme, wanhoopte van wat hij zag als de 'privatisering' van de shoah door Israël en zijn aanhangers. De shoah, schreef hij in 1988, staat nu te boek 'als een privé-ervaring van de joden, als een zaak tussen de joden en hun haters', ook al doken de omstandigheden die dit mogelijk maakten in de hele wereld opnieuw op.
Dergelijke overlevenden van de shoah voelden aan dat het geweld dat zij hadden overleefd - ongekend in zijn omvang - geen aberratie was in een in wezen gezonde moderne beschaving. Noch kon het volledig worden toegeschreven aan een eeuwenoud vooroordeel tegen de joden. Technologie en de rationele verdeling van arbeid hadden gewone mensen in staat gesteld om met een zuiver geweten bij te dragen aan daden van massale uitroeiing, zelfs met een franje van deugdzaamheid.
Toen ik naar mijn boeken greepom dit stuk voor te bereiden, ontdekte ik dat ik veel van de passages die ik hier citeer al had onderstreept. In mijn dagboek staan regels gekopieerd van George Steiner ('de natiestaat vol wapens is een bitter overblijfsel, een absurditeit in de eeuw van drukke mensen') en Abba Eban ('het wordt tijd dat we op onze eigen benen gaan staan en niet op die van de zes miljoen doden'). De meeste van deze aantekeningen dateren van mijn eerste bezoek aan Israël en zijn bezette gebieden, toen ik in mijn onschuld een antwoord zocht op twee verbijsterende vragen: hoe is het mogelijk dat Israël zo'n verschrikkelijke macht over leven en dood uitoefent over een bevolking van vluchtelingen; en hoe kan de westerse politieke en journalistieke mainstream Israëls systematische wreedheden en onrechtvaardigheden negeren en zelfs rechtvaardigen?
Ik was opgegroeid met het eerbiedige zionisme van mijn familie van hindoe-nationalisten uit de hogere kaste in India. Zowel het zionisme als het hindoe-nationalisme kwam aan het eind van de negentiende eeuw voort uit een ervaring van vernedering; veel van hun ideologen verlangden ernaar om wat zij zagen als een beschamend gebrek aan mannelijkheid onder joden en hindoes te overwinnen. En voor hindoe-nationalisten in de jaren zeventig, onmachtige tegenstanders van de toen heersende proPalestijnse Congrespartij, leken compromisloze zionisten als Menachem Begin, Ariel Sharon en Yitzhak Shamir de race naar een gespierde natie te hebben gewonnen.
Ik herinner me dat ik een foto aan de muur had hangen van Moshe Dayan, de stafchef van de idf en minister van Defensie tijdens de Zesdaagse Oorlog. Zelfs lang nadat mijn kinderlijke verliefdheid op brute kracht was vervaagd, bleef ik Israël zien op de manier waarop zijn leiders het land vanaf de jaren zestig waren gaan presenteren: als een verlossing voor de slachtoffers van de shoah en een onwrikbare garantie tegen herhaling.
Hoewel ik overtuigd was van de rechtvaardigheid van de Palestijnse zaak, en ik niet zo naïef was om te denken dat lijden de slachtoffers van een grote gruweldaad veredelt en moreel superieur maakt, vond ik het moeilijk om weerstand te bieden aan de zionistische logica dat joden niet kunnen overleven in niet-joodse landen en een eigen staat moeten hebben. Ik vond het zelfs onrechtvaardig dat van alle landen in de wereld alleen Israël zijn bestaansrecht moest rechtvaardigen.
Hoewel ik Edward Said had gelezen, was ik nog steeds geschokt toen ik zelf ontdekte hoe verraderlijk Israëls hooggeplaatste aanhangers in het Westen de nihilistischesurvival of the strongest-ideologie verborgen die door alle Israëlische regimes sinds Begin werden gereproduceerd. Het was in hun eigen belang om zich bezig te houden met de misdaden van de bezetters en met het lijden van de onteigenden en ontmenselijkten; maar beide zaken gingen voorbij zonder dat er in de westerse pers veel aandacht aan werd besteed.
Iedereen die de aandacht vestigt op de blinde toewijding van Washington aan Israël wordt beschuldigd van antisemitisme en van het negeren van de lessen van de shoah. En een verwrongen bewustzijn van de shoah zorgt ervoor dat wanneer de slachtoffers van Israël, niet langer in staat om hun ellende te verdragen, met voorspelbare wreedheid in opstand komen tegen hun onderdrukkers, ze worden aangeklaagd als nazi's, vastbesloten om nog eens een shoah te veroorzaken.
Door het lezen en annoteren van de geschriften van Améry, Levi en anderen probeerde ik op de een of andere manier het beklemmende gevoel van onrechtvaardigheid te verzachten dat ik had na te zijn blootgesteld aan Israëls kille interpretatie van de shoah. Ik was op zoek naar geruststelling door mensen die in hun eigen kwetsbare lichaam de monsterlijke terreur hadden gekend die op miljoenen mensen was losgelaten door een zogenaamd beschaafde Europese natiestaat, en die zich hadden voorgenomen om voortdurend op hun hoede te zijn voor de verdraaiing van de betekenis van de shoah en het misbruik van de herinnering eraan.
Ondanks de toenemendebedenkingen tegen Israël hebben een politieke klasse en de media in het Westen onophoudelijk de grimmige feiten van de militaire bezetting en ongecontroleerde annexatie door etno-nationale demagogen goedgepraat: Israël, zo luidt het refrein, heeft als enige democratie in het Midden-Oosten het recht om zichzelf te verdedigen, vooral tegen genocidale bruten.
Het gevolg is dat de slachtoffers van de huidige Israëlische wreedheid in Gaza van de westerse elites niet eens de erkenning van hun beproeving krijgen, laat staan hulp. De afgelopen maanden waren miljarden mensen getuige van een buitengewone slachtpartij waarvan de slachtoffers, zoals Blinne Ní Ghrálaigh, een Ierse advocate die Zuid-Afrika vertegenwoordigt bij het Internationaal Gerechtshof in Den Haag, het formuleerde, 'hun eigen vernietiging in real time uitzenden in de wanhopige, tot nu toe ijdele hoop dat de wereld iets zal doen'.
Maar de wereld, of meer specifiek het Westen, doet niets. Erger nog, de liquidatie van Gaza wordt dagelijks verdoezeld, zo niet ontkend, door de instrumenten van de militaire en culturele hegemonie van het Westen: van de Amerikaanse president die beweert dat Palestijnen leugenaars zijn en Europese politici die volhouden dat Israël het recht heeft om zichzelf te verdedigen, tot de prestigieuze nieuwszenders die passieve werkwoordsvormen gebruiken als ze vertellen over de slachtpartijen die in Gaza worden aangericht. Nooit eerder waren zovelen in real time getuige van een slachting op industriële schaal.
Velen van ons die beelden en video's uit Gaza hebben gezien - de visioenen uit de hel van in elkaar gedraaide lijken die in massagraven worden begraven, de kleinere lijken die door rouwende ouders worden vastgehouden - zijn de afgelopen maanden stilletjes gek geworden. Elke dag wordt vergiftigd door het besef dat terwijl wij onze eigen gang gaan honderden gewone mensen worden vermoord of gedwongen worden getuige te zijn van de moord op hun kinderen.
De shoah heeft minstens twee joodse generaties getraumatiseerd, en de bloedbaden in Israël op 7 oktober door Hamas en andere Palestijnse groeperingen hebben bij veel joden de angst voor collectieve uitroeiing opnieuw aangewakkerd. Maar het was vanaf het begin duidelijk dat het meest rabiate Israëlische leiderschap in de geschiedenis er niet voor zou terugdeinzen om een wijdverbreid gevoel van verlies en ontzetting uit te buiten. Het zou voor westerse leiders makkelijk zijn geweest om hun impuls van onvoorwaardelijke solidariteit met een extremistisch regime te onderdrukken, en tegelijkertijd de noodzaak te erkennen van het vervolgen en berechten van degenen die zich op 7 oktober schuldig hebben gemaakt aan oorlogsmisdaden.
Waarom beweerde Keir Starmer, een voormalig mensenrechtenadvocaat, dan toch dat Israël het recht heeft om Palestijnen 'energie en water te onthouden'? Waarom begon Duitsland dan toch koortsachtig met de verkoop van nog meer wapens aan Israël? Wat verklaart dan berichten bij de bbc en inThe New York Timesals 'Hind Rajab, zes jaar, dood aangetroffen in Gaza, dagen na telefonische smeekbeden om hulp' en 'tranen van vader in Gaza die 103 familieleden verloor'? Waarom blijven westerse politici en journalisten tienduizenden dode en verminkte Palestijnen dan voorstellen als bijkomende schade, in een oorlog van zelfverdediging die werd opgedrongen aan het meest morele leger ter wereld, wat de idf beweert te zijn?
De antwoorden kunnen voor veel mensenover de hele wereld alleen maar worden bezoedeld door een lang sudderende raciale bitterheid. Palestina is, zoals George Orwell in 1945 opmerkte, een 'kwestie van kleur', en dit is de manier waarop het onvermijdelijk werd gezien door Gandhi, die de zionistische leiders smeekte om niet hun toevlucht te nemen tot terrorisme tegen de Arabieren met behulp van westerse wapens, en door de postkoloniale naties, die bijna allemaal weigerden om de staat Israël te erkennen.
Wat W.E.B. Du Bois het centrale probleem van de internationale politiek noemde - de 'kleurgrens' - motiveerde Nelson Mandela toen hij zei dat Zuid-Afrika's bevrijding van de apartheid 'onvolledig is zonder de vrijheid van de Palestijnen'. James Baldwin probeerde de 'vrome stilte' rond het gedrag van Israël te ontheiligen toen hij beweerde dat de joodse staat, die wapens verkocht aan het apartheidsregime in Zuid-Afrika, in plaats van democratie de witte suprematie belichaamde. In 1967 was Baldwin zo tactloos om te zeggen dat het lijden van het joodse volk 'erkend wordt als onderdeel van de morele geschiedenis van de wereld' en 'dat dit niet geldt voor de zwarten'. In 2024 zien veel meer mensen dat, in vergelijking met de joodse slachtoffers van het nazisme, de ontelbare miljoenen die door slavernij werden verteerd, de talloze laat-Victoriaanse holocausts in Azië en Afrika, en de nucleaire aanvallen op Hiroshima en Nagasaki nauwelijks worden herinnerd.
Miljarden niet-westerse mensen raakten de afgelopen jaren woedend gepolitiseerd door de rampzalige westerse oorlog tegen terreur, de 'vaccinapartheid' tijdens de pandemie en de schaamteloze hypocrisie over de benarde situatie van Oekraïners en Palestijnen. Ze kunnen nauwelijks anders dan een strijdlustige versie van de 'holocaustontkenning' opmerken bij de politieke elites van de voormalige koloniserende landen, die weigeren om het eigen verleden van genocidale wreedheid en plundering onder ogen te zien en hard hun best doen om elke discussie hierover van iedere legitimiteit te ontdoen door pogingen daartoe weg te zetten als krankzinnige'wokeness'.Populaire'West is best'-verhalen over het totalitarisme blijven de scherpe beschrijvingen van het nazisme (door onder anderen Jawaharlal Nehru en Aimé Césaire) als de radicale 'tweelingbroer' van het westerse imperialisme negeren; ze schrikken terug voor het onderzoeken van het voor de hand liggende verband tussen de imperialistische afslachting van inboorlingen in de koloniën en de genocidale verschrikkingen begaan tegen joden binnen Europa.
Een van de grote gevaren vandaag de dag is de verharding van de 'kleurgrens' tot een nieuwe Maginotlinie. Op de meeste mensen buiten het Westen, wier eerste ervaring met de Europese beschaving bestond uit het op wrede wijze gekoloniseerd worden, kwam de shoah niet over als een ongekende gruweldaad. Herstellende van de verwoestingen van het imperialisme in hun eigen land, waren de meesten niet in staat om de omvang van de gruwel die de radicale tweelingbroer van dat imperialisme had toegebracht aan de joden in Europa op waarde te schatten.
Dus wanneer Israëlische leiders Hamas met nazi's vergelijken en Israëlische diplomaten gele sterren dragen bij de VN, is hun publiek bijna uitsluitend westers, want het grootste deel van de wereld draagt niet de last van de christelijk-Europese schuld voor de shoah en beschouwt de oprichting van Israël niet als een morele noodzaak om de zonden van de twintigste-eeuwse Europeanen goed te maken. Al ruim zeven decennia is het betoog van de 'donkere volkeren' hetzelfde gebleven: waarom moeten de Palestijnen onteigend en gestraft worden voor misdaden waaraan alleen Europeanen zich hebben schuldig gemaakt? En ze kunnen alleen maar met afschuw terugdeinzen voor de impliciete bewering dat Israël het recht heeft om dertienduizend kinderen af te slachten, niet alleen uit zelfverdediging, maar ook omdat het een staat is die is voortgekomen uit de shoah.
In 2006 waarschuwde Tony Judt al dat 'de holocaust niet langer kan worden gebruikt om het gedrag van Israël te rechtvaardigen', omdat een toenemend aantal mensen 'gewoonweg niet kan begrijpen hoe de verschrikkingen van de laatste Europese oorlog kunnen worden ingeroepen om onaanvaardbaar gedrag in een andere tijd en op een andere plaats toe te staan of te vergoelijken'. Israëls 'lang gecultiveerde vervolgingswaanzin wekt niet langer sympathie op', waarschuwde hij. 'Israëls roekeloze gedrag en de hardnekkige kwalificatie van alle kritiek als antisemitisch, is nu de belangrijkste bron van anti-joods sentiment in West-Europa en een groot deel van Azië.'
De meest toegewijde vrienden van Israël wakkeren deze situatie vandaag de dag aan. Zoals de Israëlische journalist Yuval Abraham het formuleerde, maakt het 'ontstellende misbruik' van de term antisemitisme door Duitsers, dat kritiek op Israël antisemitisme is, deze term betekenisloos, 'waardoor joden over de hele wereld in gevaar worden gebracht'. Joe Biden blijft het verraderlijke argument gebruiken dat de veiligheid van de joodse bevolking overal ter wereld afhangt van Israël. Maar zoalsNew York Times-columnist Ezra Klein het onlangs verwoordde: 'Ik ben joods. Voel ik me veiliger? Heb ik het gevoel dat er op dit moment minder antisemitisme in de wereld is door wat daar gebeurt, of lijkt het mij dat er een enorme opleving is van antisemitisme, en dat zelfs joden op plaatsen die niet tot Israël behoren kwetsbaar zijn voor wat er in Israël gebeurt?'
Dit rampzalige scenario werd heel duidelijk voorzien door de overlevenden van de shoah die ik eerder citeerde, en die waarschuwden voor de schade die werd toegebracht door de instrumentalisering van de herinnering aan de shoah. Bauman waarschuwde na de jaren tachtig herhaaldelijk dat dergelijke tactieken van gewetenloze politici als Begin en Netanyahu 'een postmortale triomf voor Hitler verzekerden, die droomde van het creëren van een conflict tussen joden en de hele wereld' en 'verhinderden dat joden ooit vreedzaam met anderen zouden kunnen samenleven'. Améry, die in zijn laatste jaren wanhopig werd door het 'opbloeiende antisemitisme', smeekte de Israëliërs om zelfs Palestijnse terroristen humaan te behandelen, zodat de solidariteit tussen zionisten uit de diaspora, zoals hijzelf, en Israël niet 'de basis zou worden voor een gemeenschap van twee gedoemde partijen in het aangezicht van een catastrofe'.
Er valt in dit opzicht niet veelte verwachten van Israëls huidige bestuurders. 'Een leiderschap kan niet worden gescheiden van zijn eigen propaganda', schreef Boaz Evron, en de heersende klasse van Israël gedraagt zich als de leiders van een 'sekte' die opereert 'in de wereld van mythen en monsters die door haar eigen handen zijn gecreëerd', 'niet langer in staat om te begrijpen wat er in de echte wereld gebeurt', evenmin als de 'historische processen waarin de staat gevangen zit'. 44 jaar nadat Evron dit schreef, is het ook duidelijker dat Israëls westerse beschermheren de ergste vijanden van het land zijn geworden, die hun beschermelingen steeds dieper in de hallucinatie dompelden.
Netanyahu en zijn aanhangers bedreigen de basis van de wereldorde die opnieuw werd opgebouwd na de nazi-misdaden. In feite is de noodzakelijke consensus over de universele betekenis van de shoah in gevaar gebracht door de steeds zichtbaarder ideologische druk die op de herinnering wordt uitgeoefend.
Dat het Duitse nazi-regime en zijn Europese collaborateurs zes miljoen joden hadden vermoord, was na 1945 algemeen bekend. Maar jarenlang vond dit verbijsterende feit weinig politieke en intellectuele weerklank. In de jaren veertig en vijftig werd de shoah niet gezien als een gruweldaad die los stond van andere gruweldaden uit de oorlog: de pogingen tot uitroeiing van Slavische volkeren, Roma, mensen met een beperking en homoseksuelen. Natuurlijk hadden de meeste Europese volkeren hun eigen redenen om niet stil te staan bij het vermoorden van de joden. De Duitsers werden geobsedeerd door hun eigen trauma van bombardementen en bezetting door geallieerde mogendheden, en hun massale verdrijving uit Oost-Europa. Frankrijk, Polen, Oostenrijk en Nederland, die gretig hadden samengewerkt met de nazi's, wilden zichzelf voordoen als onderdeel van een dapper 'verzet' tegen het hitlerisme.
Zelfs in de Verenigde Staten was er sprake van 'publieke stilte en een soort statistische ontkenning met betrekking tot de holocaust', zoals Idith Zertal schrijft inIsrael's Holocaust and the Politics of Nationhood(2005). Pas lang na 1945 begon men zich de holocaust publiekelijk te herinneren. In Israël zelf bleef het bewustzijn van de shoah jarenlang beperkt tot de overlevenden die, wat vandaag de dag verbazingwekkend is om te horen, door de leiders van de zionistische beweging met minachting werden bejegend. Ben-Gurion beschouwde de overlevenden uit Hitlers vernietigingskampen niet als geschikt materiaal voor de opbouw van een sterke nieuwe joodse staat. 'Alles wat zij hadden doorstaan', zei Ben-Gurion, 'zuiverde hun zielen van al het goede.'
Pas met het proces tegen Adolf Eichmann in 1961 begon deze houding te veranderen. InThe Seventh Million(1993) vertelt de Israëlische historicus Tom Segev dat Ben-Gurion besloot een 'nationale catharsis' te bewerkstelligen door een proces tegen een nazi-oorlogsmisdadiger te organiseren. Hij hoopte de joden uit de Arabische landen te kunnen informeren over de shoah en het Europese antisemitisme (waarmee ze niet bekend waren) en hen met de joden van Europese afkomst te verbinden in wat maar al te duidelijk een onvolmaakte, ingebeelde gemeenschap leek. Segev beschrijft verder hoe Begin dit proces van het smeden van een shoah-bewustzijn bevorderde onder donkerder gekleurde joden die lange tijd het doelwit waren geweest van racistische vernederingen door het witte establishment van het land. Menachem Begin genas de aan hen toegebrachte verwondingen op het gebied van klasse en ras door hen gestolen Palestijns land en een sociaaleconomische status boven de bezitloze en berooide Arabieren te beloven.
Deze verdeling van de voordelen van het Israëlisch-zijn viel samen met het ontluiken van de identiteitspolitiek onder een welvarende minderheid in de VS. Zoals Peter Novick in opzienbarend detail uiteenzet inThe Holocaust in American Life(1999), speelde de shoah tot eind jaren zestig 'niet zo'n grote rol' in het leven van de Amerikaanse joden. Slechts een paar boeken en films raakten aan het onderwerp. De filmJudgment at Nuremberg(1961) behandelde de massamoord op de joden in het kader van een grotere categorie van misdaden van het nazisme.
Joodse organisaties die berucht werden vanwege het controleren van de opinie over het zionisme, ontmoedigden aanvankelijk het herdenken van de joodse slachtoffers uit Europa. Ze probeerden zich de nieuwe regels van het geopolitieke spel eigen te maken. In de kameleonachtige gedaanteverwisselingen tijdens het begin van de Koude Oorlog veranderde de SovjetUnie van een loyale bondgenoot tegen nazi-Duitsland in een totalitair kwaad; Duitsland veranderde van een totalitair kwaad in een loyale democratische bondgenoot tegen een totalitair kwaad. Zodoende drong de hoofdredacteur van het joodse tijdschriftCommentaryer bij de Amerikaanse joden op aan om een 'realistische houding' aan te nemen 'in plaats van een bestraffende en verwijtende houding' jegens Duitsland, dat nu een pijler was geworden van de 'westerse democratische beschaving'.
Deze manipulatie van depublieke opinie door de politieke en intellectuele leiders van de vrije wereld schokte en verbitterde veel overlevenden van de shoah. Zij werden toen echter niet beschouwd als unieke bevoorrechte getuigen van de moderne wereld. Jean Améry, die het 'opdringerige filosemitisme' van het naoorlogse Duitsland verafschuwde, kon zijn particuliere 'wrok' slechts uitmeten in essays die bedoeld waren om het 'miserabele geweten' van Duitse lezers op te schudden. In een van deze essays beschrijft hij een reis door Duitsland halverwege de jaren zestig. Terwijl hij de nieuwste roman van Saul Bellow besprak met de nieuwe 'verfijnde' intellectuelen van het land, kon hij de 'starre gezichten' van gewone Duitsers in het aangezicht van een stapel lijken niet vergeten, en ontdekte hij dat hij een nieuwe 'wrok' koesterde tegen de Duitsers en hun verheven plaats in de 'majestueuze zalen van het Westen'.
Améry zou zich nog wanhopiger hebben gevoeld als hij het memorandum van de staf van het American Jewish Committee in 1951 had gezien, waarin werd betreurd dat 'voor de meeste joden het denken over Duitsland en de Duitsers nog steeds wordt overschaduwd door sterke emoties'. Novick legt uit dat Amerikaanse joden, net als andere etnische groepen, de beschuldiging van dubbele loyaliteit wilden vermijden en wilden profiteren van de dramatisch groeiende mogelijkheden die het naoorlogse Amerika bood. Ze werden alerter op de aanwezigheid van Israël tijdens het uitgebreid beschreven en door controverses verscheurde Eichmann-proces, dat het feit onontkoombaar maakte dat de joden Hitlers voornaamste doelwitten en slachtoffers waren geweest.
Maar het was pas na de Zesdaagse Oorlog in 1967 en de Jom Kippoeroorlog in 1973, toen Israël existentieel bedreigd leek door zijn Arabische vijanden, dat de shoah breed werd opgevat, zowel in Israël als in de Verenigde Staten, als het embleem van de joodse kwetsbaarheid in een eeuwig vijandige wereld. Joodse organisaties begonnen het motto 'Nooit meer' te gebruiken om te lobbyen voor een Amerikaans beleid dat gunstig was voor Israël. De VS, geconfronteerd met een vernederende nederlaag in Oost-Azië, begonnen een schijnbaar onoverwinnelijk Israël te zien als een waardevolle proxy in het Midden-Oosten, en gingen de joodse staat kwistig steunen. Op zijn beurt begon het verhaal, gepromoot door Israëlische leiders en Amerikaanse zionistische groeperingen, dat de shoah een altijd aanwezig en dreigend gevaar was voor de joden, in de jaren zeventig te dienen als basis voor de collectieve zelfdefinitie van veel joodse Amerikanen.
Joodse Amerikanen waren tegen die tijd de best opgeleide en welvarendste minderheidsgroep in Amerika, en waren steeds minder religieus. Maar in de zwaar gepolariseerde Amerikaanse samenleving van eind jaren zestig en de jaren zeventig, waar etnische en raciale segregatie gemeengoed werden en historische rampspoed een teken van identiteit en morele rechtschapenheid werd, bekeerden steeds meer geassimileerde joodse Amerikanen zich tot de herinnering aan de shoah en smeedden ze een persoonlijke band met een Israël dat in hun ogen werd bedreigd door genocidale antisemieten. Een joodse politieke traditie die zich bezighield met ongelijkheid, armoede, burgerrechten, milieubewustzijn, nucleaire ontwapening en anti-imperialisme veranderde in een traditie die gekenmerkt werd door hyperaandacht voor de enige democratie in het Midden-Oosten.
In de dagboeken die hij vanaf de jaren zestig bijhield, wisselt literatuurcriticus Alfred Kazin verbijstering af met minachting bij het in kaart brengen van de psychodrama's van persoonlijke identiteit die hebben bijgedragen aan het ontstaan van Israëls meest loyale achterban in het buitenland: 'De huidige periode van joods "succes" zal op een dag worden herinnerd als een grote ironie (...) De joden in de val gelokt, de joden vermoord, en bingo! Uit de as kwam deze hele onontkoombare klaagzang en exploitatie van de holocaust voort (...) Israël als de "beschermheer" van de joden; de holocaust als onze nieuwe bijbel, meer nog dan het boek Klaagliederen.'
Kazin was allergisch voor de Amerikaanse cultus van Elie Wiesel, die rondging met de bewering dat de shoah onbegrijpelijk, onvergelijkbaar en onrepresenteerbaar was, en dat de Palestijnen geen recht hadden op
Jeruzalem. Volgens Kazin had 'de joods-Amerikaanse middenklasse' in Wiesel een 'Jezus van de holocaust' gevonden, 'een surrogaat voor hun eigen religieuze leegte'.
In de recente Amerikaanse literatuurkomt de paradox het duidelijkst naar voren dat hoe verder weg de shoah in de tijd geraakte, des te feller de herinnering eraan in bezit werd genomen door latere generaties joodse Amerikanen. Ik was geschokt door de oneerbiedigheid waarmee Isaac Bashevis Singer, geboren in 1904 in Polen en in veel opzichten de meest typisch-joodse schrijver van de twintigste eeuw, overlevenden van de shoah in zijn fictie portretteerde, en zowel de staat Israël als het gretige filosemitisme van de Amerikaanse niet-joden bespotte. Een roman alsShadows on the Hudsonlijkt bijna gecreeerd om te bewijzen dat onderdrukking het morele karakter niet verbetert.
Maar veel jongere en meer geseculariseerde joodse schrijvers dan Singer leken te veel ondergedompeld in wat Gillian Rose in haar vernietigende essay overSchindler's List'holocaust-vroomheid' noemde. In een recensie in deLondon Review of BooksvanThe History of Love, een roman van Nicole Krauss die zich afspeelt in Israël, Europa en de VS, wees James Wood erop dat de auteur, geboren in 1974, 'te werk gaat alsof de holocaust gisteren pas heeft plaatsgevonden'. Het joodse karakter van de roman was, schreef Wood, 'vervormd tot bedrog en overdreven theatraliteit door de kracht van Krauss' identificatie ermee'. Dergelijke 'joodse vurigheid', grenzend aan 'verheerlijking', stond in schril contrast met het werk van Saul Bellow, Norman Mailer en Philip Roth, die 'geen grote belangstelling hadden getoond voor de schaduw van de shoah'.
Een sterk gewilde verbondenheid met de shoah heeft ook veel Amerikaanse journalistiek over Israël getekend en verzwakt. Van nog groter gevolg is dat de seculier-politieke religie van de shoah en de over-identificatie met Israël sinds de jaren zeventig het buitenlands beleid van Israels belangrijkste sponsor, de VS, compleet heeft verstoord. In 1982, kort voordat Reagan Begin botweg beval zijn 'holocaust' in Libanon te staken, ontmoette een jonge Amerikaanse senator die Elie Wiesel vereerde als zijn grote leermeester, de Israëlische premier. In Begins eigen verbijsterende verslag van de ontmoeting prees de senator de Israëlische oorlogsinspanning en pochte hij dat hij nog verder zou zijn gegaan, zelfs als dat het doden van vrouwen en kinderen had betekend.
Begin zelf werd verrast door de woorden van de toekomstige Amerikaanse president Joe Biden. 'Nee, meneer', hield hij vol. 'Volgens onze waarden is het verboden om vrouwen en kinderen pijn te doen, zelfs in een oorlog... Dit is een maatstaf voor de menselijke beschaving, om burgers geen pijn te doen.'
Slechts weinigen die nu leven,kunnen zich de ervaring van totale oorlog herinneren die de eerste helft van de twintigste eeuw bepaalde, de imperiale en nationale strijd binnen en buiten Europa, de ideologische massamobilisatie, de uitbarstingen van fascisme en militarisme. In de decennia van wederopbouw na 1945 werd het langzaam weer mogelijk om te geloven in het concept van de moderne samenleving, in haar instellingen als een ondubbelzinnig beschavende kracht, in haar wetten als een verdediging tegen kwaadaardige passies. Dit voorzichtige geloof werd vastgelegd en bevestigd door een negatieve seculiere theologie die voortkwam uit de ontmaskering van de nazi-misdaden: nooit meer.
De categorische imperatief van de naoorlogse periode kreeg geleidelijk aan institutionele vorm met de oprichting van organisaties als het Internationaal Gerechtshof en het Internationaal Strafhof en waakzame mensenrechtenorganisaties als Amnesty International en Human Rights Watch. Een belangrijk document van de naoorlogse jaren, de preambule van de Universele Verklaring van de Rechten van de Mens uit 1948, is doordrenkt van de angst voor een herhaling van Europa's verleden van rassen-apocalyps.
Deze herinneringen hebben de begrippen verantwoordelijkheid, collectieve schuld en misdaden tegen de menselijkheid helpen definiëren. Het is waar dat ze voortdurend worden misbruikt door de exponenten van militair humanisme, die mensenrechten reduceren tot het recht om niet meedogenloos te worden vermoord. En cynisme bloeit sneller op wanneer formele manieren van shoah-herdenking - plechtige reizen naar Auschwitz, gevolgd door uitbundig vertoon van kameraadschap met Netanyahu in Jeruzalem - de goedkope prijs worden van het ticket naar respectabiliteit voor antisemitische politici, islamofobe opruiers en Elon Musk. Of wanneer Netanyahu in ruil voor steun morele absolutie verleent aan openlijk antisemitische politici in Oost-Europa die voortdurend proberen de fervente plaatselijke beulen van joden tijdens de shoah te rehabiliteren.
Toch blijft de shoah, bij gebrek aan iets effectievers, onmisbaar als maatstaf om de politieke en morele gezondheid van samenlevingen te meten; de herinnering aan de shoah, hoewel gevoelig voor misbruik, kan nog steeds worden gebruikt om meer geniepige onrechtvaardigheden aan het licht te brengen. Als ik kijk naar mijn eigen geschriften over de anti-islamitische bewonderaars van Hitler en hun kwaadaardige invloed op het huidige India, dan valt het me op hoe vaak ik de joodse ervaring met vooroordelen heb aangehaald om te waarschuwen tegen de barbaarsheid die mogelijk wordt als bepaalde taboes worden doorbroken.
Al deze universalistische referentiepunten - de shoah als de maatstaf voor alle misdaden, antisemitisme als de dodelijkste vorm van onverdraagzaamheid - dreigen te verdwijnen nu het Israëlische leger Palestijnen afslacht en uithongert, hun huizen, scholen, ziekenhuizen, moskeeën en kerken met de grond gelijk maakt, hen in steeds kleinere kampementen bombardeert, terwijl iedereen die er bij Israël op aandringt om te stoppen - van de Verenigde Naties, Amnesty International en Human Rights Watch tot de Spaanse, Ierse, Braziliaanse en Zuid-Afrikaanse regeringen en het Vaticaan - als antisemitisch of als voorvechter van Hamas wordt bestempeld. Israël vernietigt vandaag het bouwwerk van mondiale normen dat na 1945 werd opgetrokken.
De diepe breuk die we vandaag voelen tussen verleden en heden is een breuk in de morele geschiedenis van de wereld sinds het nulpunt van 1945 - de geschiedenis waarin de shoah jarenlang de centrale gebeurtenis en universele referentie was.
Er liggen nog meer aardbevingen in het verschiet. Volgens een recente opiniepeiling is een absolute meerderheid (88 procent) van de Israëlische joden van mening dat de hoeveelheid Palestijnse slachtoffers te rechtvaardigen is. De Israëlische regering blokkeert humanitaire hulp aan Gaza. Biden geeft nu toe dat zijn Israëlische afhankelijken zich schuldig maken aan 'willekeurige bombardementen', maar geeft ze dwangmatig steeds meer militaire hardware. Op 20 februari negeerden de VS in de VN voor de derde keer de wanhopige wens van het grootste deel van de wereld om een einde te maken aan het bloedbad in Gaza. Op 26 februari lanceerde Biden, terwijl hij aan een ijsje likte, zijn eigen fantasie van een tijdelijk staakt-hetvuren, dat snel werd afgeschoten door zowel Israël als Hamas.
Tegelijkertijd is Gazavoor talloze machteloze mensen de essentiële voorwaarde geworden voor een politiek en ethisch bewustzijn in de 21ste eeuw - net zoals de Eerste Wereldoorlog dat ooit was voor een hele generatie in het Westen. En het lijkt er steeds meer op dat alleen degenen die door de ramp in Gaza met een schok tot bewustzijn zijn gekomen, de shoah kunnen redden van Bibi Netanyahu, Joe Biden, de Duitse bondskanselier Olaf Scholz en de Britse premier Rishi Sunak, en de morele betekenis ervan opnieuw kunnen veralgemeniseren. Alleen op hen kan worden vertrouwd om wat Jean Améry het evenwicht van de wereldmoraal noemde te herstellen. Veel van de demonstranten die week na week de straten van hun steden vullen, hebben geen directe relatie met het Europese verleden van de shoah. Ze beoordelen Israël eerder op zijn acties in Gaza dan op zijn door de shoah heiligverklaarde eis van totale en permanente veiligheid.
Of ze de shoah nu kennen of niet, ze verwerpen de grove sociaaldarwinistische les die Israël daaruit trekt - het overleven van de ene groep mensen ten koste van de andere. Ze worden gemotiveerd door de eenvoudige wens om de idealen hoog te houden die na 1945 zo universeel wenselijk leken: respect voor vrijheid, tolerantie voor andere overtuigingen en levenswijzen; solidariteit met menselijk lijden; en een gevoel van morele verantwoordelijkheid voor de zwakken en vervolgden. Deze mannen en vrouwen weten dat als er al een bumperstickerles uit de shoah getrokken kan worden, deze luidt: 'Nooit meer voor iedereen', de slogan van de dappere jonge activisten van Jewish Voice for Peace.
Het is mogelijk dat ze verliezen. Misschien is Israël, met zijn overlevingspsychose, niet het 'bittere relikwie' dat George Steiner het noemde, maar eerder de voorbode van de toekomst van een failliete en uitgeputte wereld. De volmondige steun voor Israël door extreem-rechtse figuren als Javier Milei van Argentinië en Jair Bolsonaro van Brazilië, en de bescherming van Israël door landen waar witte nationalisten het politieke leven hebben geïnfecteerd - de VS, het Verenigd Koninkrijk, Frankrijk, Duitsland, Italië - duidt erop dat de wereld van individuele rechten, open grenzen en internationaal recht langzaam aan het verdwijnen is. Er is te veel bewijs dat de boog van het morele universum niet naar rechtvaardigheid neigt; machtige mannen kunnen hun bloedbaden noodzakelijk en rechtvaardig doen lijken. De angst voor een catastrofale nederlaag drukt zwaar op het gemoed van de demonstranten die Bidens campagnetoespraken verstoren en uit zijn gezichtsveld worden verwijderd, terwijl de slogan 'Nog eens vier jaar' weerklinkt. Het ongeloof over wat ze elke dag zien in video's uit Gaza en de angst voor nog meer meedogenloosheid achtervolgen de andersdenkenden die dagelijks online de pijlers van de westerse vierde macht hekelen vanwege hun innige verbondenheid met brute macht. Door Israël te beschuldigen van het plegen van genocide, lijken ze doelbewust de 'gematigde' en 'verstandige' opinie te tarten die het land en de shoah buiten de moderne geschiedenis van racistisch expansionisme plaatst. En ze over tuigen waarschijnlijk niemand in de verharde westerse politieke mainstream.
Maar Jean Améry zelf, toen hij zijn wrok verwoordde jegens het miserabele geweten van zijn tijd, sprak 'helemaal niet met de bedoeling om te overtuigen; ik gooi gewoon blindelings mijn woord op de weegschaal, hoeveel gewicht het ook heeft'. Hij voelde zich in de steek gelaten door de vrije wereld, en gaf uiting aan zijn wrok 'opdat de misdaad een morele realiteit zou worden voor de misdadiger, opdat hij zou worden meegesleurd in de waarheid van zijn gruweldaad'.
De miljoenen luidruchtige aanklagers van Israël lijken vandaag de dag op weinig méér uit te zijn. In de openbare ruimte en op digitale media drukken zij hun woede uit tegen Israëls wreedheid en zijn propaganda van weglating en verdoezeling. Daardoor lopen ze het risico hun leven voorgoed te vergallen. Maar misschien zal hun verontwaardiging alleen al, op dit moment, het Palestijnse gevoel van absolute eenzaamheid verlichten en de herinnering aan de shoah enigszins verlossen.
Dit is een ingekorte versie van Pankaj Mishra's essayThe Shoah after Gazadat werd gepubliceerd in de London Review of Books. Vertaling: Menno Grootveld
Joden, waarschuwde Boaz Evron in 1980, zouden uiteindelijk 'niet-joden als onmensen' kunnen gaan behandelen