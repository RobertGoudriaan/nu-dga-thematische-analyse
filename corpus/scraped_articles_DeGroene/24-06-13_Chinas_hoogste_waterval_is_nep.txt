China's hoogste waterval is nep

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 juni 2024
Beijing- We wisten al dat in China alles wordt nagemaakt. Maar dat zelfs een waterval wordt vervalst, dat is nieuw. Nog altijd is de Yuntai-waterval de hoogste cascade van China, misschien zelfs van heel Azië. Nog altijd stort het water zich bulderend naar beneden, om even diep te vallen als de Eiffeltoren hoog is. En nog altijd staan de toeristen zich in het watervalravijn te vergapen aan die pracht. Maar het water komt niet meer uit zijn bron. Het komt uit buizen.
China, eens het land van de grote uitvindingen, werd sinds de economische openstelling het land van de grote nep. De economie kreeg er een speciale sector voor: de joint venture.Buitenlandse bedrijven brachten kapitaal en technologie in, hun Chinese partners kopieerden de zaak en brachten min of meer hetzelfde product voor een lagere prijs op de markt. Ook wemelt het in China van de Eiffeltorens, de Witte Huizen en vele andere namaak-iconen. Vervalsing is een nationale industrie, van diploma's tot geneesmiddelen, van voedsel tot bouwmateriaal. Vorig jaar zijn bijna vijftienduizend zwendelaars gearresteerd, een fractie van het totale aantal.
Voor de rechtgeaarde confucianist is namaak geen schandaal, integendeel. Confucius leerde dat het de plicht van de leerling is het niveau van zijn meester zo dicht mogelijk te benaderen, al zal hij hem nooit overtreffen. Kopiëren is dus niet stelen, maar het tonen van respect voor het origineel en zijn maker. De beheerder van het Yuntai Geopark in de provincie Henan ging in zijn respect voor de meesterhand, in dit geval die van de natuur, wel heel ver. Dat weten we dankzij een nieuwsgierige bezoeker die de berg beklom om te kijken waar het water vandaan kwam.
Op zijn video is te zien dat de waterval begint bij een paar buizen waaruit opgepompt water spuit. Boerenbedrog en een verkrachting van de natuur, vinden sommigen. Evenzogoed een magnifiek effect, zeggen anderen. De beheerder liet weten dat hij de natuur in het droge seizoen een handje helpt. Waarschijnlijk doet hij dat in het natte seizoen ook, anders drogen zijn inkomsten op. Een eerder Yuntai-schandaal betrof een voetgangersbrug over een ravijn van een kilometer diep, dat goed te bekijken was dankzij een glasbodem. Kort na de ingebruikneming brak een glaspaneel. Zou het nepglas zijn geweest?