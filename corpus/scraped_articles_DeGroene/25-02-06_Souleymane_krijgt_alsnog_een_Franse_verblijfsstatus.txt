Souleymane krijgt alsnog een Franse verblijfsstatus

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
Amiens- In de speelfilmL'histoire de Souleymane, nu in de bioscoop, fietst maaltijdbezorger Souleymane van 's ochtends vroeg tot 's avonds laat door de Parijse straten. Daarna moet de illegale Guinees de laatste bus zien te halen naar de daklozenopvang plus gaarkeuken, even buiten de stad. Mist hij de bus, dan betekent dat een nacht in het trappenhuis van een kantoorpand. Souleymane wordt door iedereen uitgebuit, ook door een gelegaliseerde landgenoot die hem zijn naam 'verhuurt' waardoor hij ondanks de lange werkdagen te weinig geld overhoudt om naar zijn zieke moeder in Guinee te sturen. Intussen poogt Souleymane wanhopig een gefingeerd politiek vluchtelingenverhaal uit zijn hoofd te leren om een verblijfsstatus te bemachtigen.
Regisseur Boris Lojkine koos voor de hoofdrol vanL'histoire de SouleymaneAbou Sangare (23), ook een illegale Guinees, werkzaam als automonteur in Amiens. Sangare was vijftien jaar oud toen hij Guinee verliet om fortuin te maken, vertelde hij eerder aanLe Monde. Hij had al vanaf zijn zevende jaar in een garage gewerkt, betaalde met het beetje geld dat hij had een smokkelaar en bereikte Algerije. Daar werd hij ingezet als 'slaaf' om alsnog een deel van de reis terug te betalen. Net als zoveel andere vluchtelingen bereikte hij via de gebruikelijke obstakels, waaronder de overtocht met honderd man in een Zodiac, Lampedusa. De bende 'Zwarten' op het Gare du Nord in Parijs verwezen de mecanicien naar transportbedrijf Keolis in Amiens waar hij door personeelstekort aan de slag kon. Sangare meldde zich bij de politie, werd als alleenstaande minderjarige opgevangen door plaatselijke hulpverleningsorganisaties, leerde lezen en schrijven en kreeg de kans een opleiding vrachtwagenmonteur te volgen.
Zijn eerste poging voor een verblijfsvergunning mislukte. De tweede poging, voorzien van de verklaring van Keolis dat er geen Franse kandidaat beschikbaar was, mislukte eveneens. Sangare was niet op een studentenvisum binnengekomen, had geen familie in Frankrijk, zijn leeftijd werd in twijfel getrokken en hij werd onderbetaald door zijn werkgever.
Toen hij per toeval hoorde dat filmregisseur
Lojkine een jonge Guinees zocht, deed Sangare auditie, kreeg de hoofdrol en integreerde Lojkine diens levensverhaal zelfs in zijn film. Vlak voor de première in Cannes werd Sangare opnieuw een verblijfsvergunning geweigerd. Zijn baan, zijn schoolrapporten; het had allemaal niet geholpen. De filmproductie besloot een advocaat in te huren. Sangare kreeg voor zijn debuutrol de juryprijs 'beste acteur' in de categorie 'Un certain regard'. Sindsdien werkt hij weer in het transportbedrijf in Amiens. Op 8 januari kreeg hij een verblijfsstatus voor één jaar.