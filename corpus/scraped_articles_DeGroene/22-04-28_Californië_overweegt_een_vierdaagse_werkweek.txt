Californië overweegt een vierdaagse werkweek

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 april 2022
Los Angeles- Waar techbedrijven en start-ups al voorgingen, moet nu ook de rest van de VS volgen: elk weekend moet een lang weekend worden, volgens twee nieuwe wetsvoorstellen. Eerst zette het Californische Congreslid Mark Takano zijn vorig jaar geïntroduceerde 32 Hour Work Week Act opnieuw op de agenda in het Huis van Afgevaardigden. Daarna kwamen twee lokale politici in Californië met een soortgelijk plan. Beide wetten stellen een vierdaagse werkweek van 32 uur voor. Alles daarbovenop valt onder anderhalf uurloon. Volgens Takano kunnen mensen die tóch meer werken zo tot wel tien procent extra salaris opstrijken.
Een verrassend voorstel in een land dat juist bekendstaat om het geromantiseerde idee dat je alleen met keihard afzien iets van jezelf kunt maken. In de praktijk betekent dat ellenlange werkdagen en nauwelijks vakantie. Juist daarom moet er iets veranderen, meent Takano. De pandemie heeft bewezen dat flexibeler met werk omgaan mogelijk is. Amerikanen hebben thuiswerken omarmd en zijn klaar zijn voor 'een nieuw normaal', meent hij. Uit experimenten in IJsland en Nieuw-Zeeland is gebleken dat een kortere werkweek een positief effect heeft op zowel productiviteit als mentale gezondheid.
Niet iedereen is even optimistisch als Takano. De Californische Kamer van Koophandel schaart de maatregel onder'job killers'en Nicholas Bloom, hoogleraar economie aan Stanford University, noemde de wet 'beangstigend'. Want: bedrijven zullen minder nieuwe werknemers aannemen en zij kunnen salarisverhoging de komende jaren wel vergeten, met stagnatie op de arbeidsmarkt tot gevolg. John Sullivan, hoogleraar management aan San Francisco State University, voegt daaraan toe: 'We dachten dat thuiswerken de balans tussen werk en privé zou verbeteren, maar mensen werkten meer.' Nu wordt het 32-uur-idee gepusht, maar 'voorstanders hebben geen idee of het gaat werken'.
De vraag is of een model dat wordt uitgeprobeerd door enkele techbedrijven toepasbaar is op heel Amerika. De wetsvoorstellen richten zich op bedrijven met minstens vijfhonderd medewerkers, een tweedeling ligt daardoor op de loer, tussen mensen die zich vier werkdagen kunnen veroorloven en horecapersoneel, winkelmedewerkers, bezorgers en freelancers die vijf of meer dagen gedwongen doorploeteren. Een 32-urige werkweek zou dit verschil niet alleen groter maken, maar ook een stuk zichtbaarder. Al is het maar op vrijdag, de eerste dag van een drie dagen durend weekend - voor een selecte groep.