Frankrijk keert terug naar de negentiende eeuw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Parijs -Op 10 oktober nam de Franse Tweede Kamer het wetsvoorstel 'Volledige werkgelegenheid' aan die de werkloosheid van 7,1 procent naar vijf procent moet terugbrengen. Bijna twee miljoen Fransen die onder het bestaansminimum leven en een maandelijkse uitkering, RSA(Revenu de solidarité active), ontvangen - maximaal zeshonderd euro voor een alleenstaande en negenhonderd euro voor een gezin - zullen voortaan vijftien uur per week moeten werken of een opleiding moeten volgen op straffe van het stoppen van deze uitkering.
De linkse oppositie stemde tegen als ook het extreem-rechtse Rassemblement national van Marine Le Pen die haar politieke pijlen al langer met succes richt op de laagste inkomens. 'Dit wetsvoorstel is in strijd met de grondwet', stelt Claire Hédon, nationale ombudsvrouw inLibération. De Franse grondwet vereist dat 'ieder die door zijn leeftijd, fysieke of geestelijke toestand of economische omstandigheden niet in staat is te werken het recht heeft op voldoende bestaansmiddelen'. Dat is geen daad van barmhartigheid,
volgens juriste Hédon, 'het is een nationale solidariteitsplicht die onvoorwaardelijk is'.
Het aantal mensen dat gebruikmaakt van de RSA, voor wie nu het actief zoeken naar een baan is vereist, daalt al. Toch hebben niet al die mensen werk gevonden: een derde van de uitkeringsgerechtigden betreft éénoudergezinnen, die zijn gekort of uit de uitkering gezet. De ombudsvrouw heeft geen concrete cijfers. 'Men durft me niet te raadplegen uit vrees voor represailles. Dat zegt iets over de kwetsbaarheid van de kwetsbaren in onze samenleving. Angst doet het aantal mensen dat geen beroep doet op de bijstandsregeling zelfs toenemen.' Er wordt in het wetsvoorstel gesproken van 'hermobilisatie', zegt Hédon. 'Deze hervorming dreigt mensen te stigmatiseren.'
Arbeidsbureaus moeten mensen hulp bieden bij het zoeken naar werk, maar daar wordt op bezuinigd. Bovendien wordt de gemeentelijke multidisciplinaire adviesgroep, vereist voor iedere herintreding, opgeheven, de besluitvorming over het recht op de uitkering dreigt arbitrair te worden, vindt Hédon: 'Deze hervorming dreigt de armen nog armer te maken.' De ombudsvrouw constateert dat de overheid investeert in voedselbanken en opvangplekken voor daklozen. 'Hoezo gaat een samenleving uit van liefdadigheid en niet van het grondrecht? (...) We zijn terug in de negentiende eeuw.'