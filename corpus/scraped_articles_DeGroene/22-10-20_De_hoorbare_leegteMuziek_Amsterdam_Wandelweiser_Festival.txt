De hoorbare leegte Muziek Amsterdam Wandelweiser Festival

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 oktober 2022
In veel Wandelweiser-stukken lijken klanken vooral om wille van zichzelf te klinken, om wille van hun inherente akoestische rijkdom. 'Geluiden maken stilte mogelijk.'
Op het podium zit een pianistgeconcentreerd achter zijn instrument. Oren gespitst, vingers in de aanslag. Stilte. Na een tijdje begin je te vermoeden dat hier John Cage's stiltestuk4'33"wordt uitgevoerd, maar dan klinkt plotseling een zorgvuldig gearticuleerde toon, laten we zeggen een 'd'. Langere stilte. Net als je het eigenlijk niet meer verwacht, klinkt nog twee keer, kort, dezelfde toonhoogte. Minuten later staat de pianist op. Het stuk blijkt ten einde.
Zo ongeveer zou de compositie20041van de Zwitser Manfred Werder kunnen klinken. Zou kunnen, want de piano had even goed een ander instrument kunnen zijn, de 'd' om het even welk ander geluid. Zelfs de lengte blijft ongewis in Werders partituur, een zogenoemdetext score. De Engelse vertaling luidt als volgt:
'one performer the performer determines a sound. the duration of the performance is not determined. the performer does not use a watch. the performer plays the sound lasting three to seven seconds three times during the duration of the performance.for itself. simple.'
Een handvol regels die op het eerste gezicht vooral veel open lijken te laten. En toch, in al hun extreme bondigheid werken Werders woorden als een performatief vergrootglas, waaronder zelf de kleinste muzikale handeling een halszaak wordt. Want welk geluid kies je, als je het slechts drie keer mag spelen? Hoe time je de gekozen klanken? En vooral: hoe geef je ze de op zichzelf betrokken eenvoud waar de slotregel om vraagt?
De Nederlandse pianist, componist en dichter Samuel Vriezen verwoordt het treffend in zijn essayAction Time(2013): 'Als in een uitvoering slechts drie geluiden in een uitvoering opzettelijk worden gemaakt... hoe kunnen ze dan niet monumentaal zijn?'
Wie Werders 20041aan den lijve wil ervaren, moet naar het Orgelpark. Daar vindt tussen 28 en 30 oktober de tweede editie van het Amsterdam Wandelweiser Festival plaats, gewijd aan het gelijknamige componistencollectief waartoe Werder behoort. Directe aanleiding is het dertigjarige bestaan van de groep.
Even terug naar het begin. We schrijven 1992 als de Nederlandse fluitist-componist Antoine Beuger en de Duitse componist Burkhard Schlothauer een eigen muziekuitgeverij en platenlabel oprichten. Uitvalsbasis is het Duitse Haan, nabij Düsseldorf. Wat begint als een groepje gelijkgestemde muzikale vrienden groeit al snel uit tot een internationaal netwerk van componisten en musici. Leden komen uit Duitsland, Zwitserland, Oostenrijk, Nederland, Amerika, Canada en Japan. Onder meer. Beuger en Werder worden in de loop van de jaren tothousehold names, net als de Zwitser Jürg Frey, de Duitse Eva-Maria Houben en de Amerikaan Michael Pisaro. Maar bovenal blijkt Wandelweiser een dynamisch collectief. Mensen komen, mensen gaan. En zo is het nog steeds, aldus de Nederlandse pianist en Wandelweiser-componist Dante Boon, tevens de drijvende kracht achter het Amsterdam Wandelweiser Festival. 'Wandelweiser is al lang niet meer dat kleine gezelschap van tien, twintig jaar geleden', klinkt Boons stem begin september via de videoverbinding. 'Iedereen die zich verwant voelt is welkom om mee te doen, ook als je naam niet officieel vermeld staat in de catalogus.'
Het komende festival weerspiegelt die openheid. Op het programma veel premières van een jongere generatie componisten, zoals de Britse Sophie Stone, de Chinese Amerikaan Bin Li en de Russische Darya Zvezdina. Stuk voor stuk twintigers en dertigers. Boon zelf houdt onder meer een nieuw koorwerk ten doop, en ook Vriezen presenteert een première, geschreven in opdracht van het Orgelpark.
Daarnaast is de oudere Wandelweiser-garde ruimschoots vertegenwoordigd. Van Frey, Beuger en Houben klinken nieuwe stukken. Kernbezetting voor de avondconcerten is het oorspronkelijke Wandelweiser Komponisten Enensemble, bestaande uit Beuger, Frey, Radu Malfatti en Marcus Kaiser. Boon: 'Dat is toch een beetje alsof The Beatles weer bij elkaar komen.'
De vraag waar Wandelweiserprecies voor staat is een lastige. Om te beginnen is er die raadselachtige naam die voor meerderlei uitleg vatbaar is. In het essayWandelweiser(2009) zinspeelt Pisaro op een porte-manteau van de Duitse woorden'Wandel'en'Wegweiser'.'Signpost of change'vertaalde muziekcriticus Alex Ross in een artikel voorThe New Yorker. Boon wijst ondertussen iedere betekenis van de hand en houdt het op een louter fonetisch taalspelletje, ontsproten aan de breinen van Beuger en Schlothauer.
Dan de klankwereld, die vaak is omschreven als zacht-zachter-zachtst, langzaam, spaarzaam en ingebed in lange stiltes. Je zou van extreem verdunde muziek kunnen spreken. Akoestische homeopathie. En toch, wie een aantal stukken naast elkaar legt, concludeert dat zich maar moeilijk een typische Wandelweiser-stijl laat definiëren. Neem Werders2010/1,wederom een text score, bestaande uit twee korte citaten uit Michel FoucaultsDe archeologie van het weten. Een video op YouTube toont fragmenten uit een performance in de tuinen van St. Leonard's Church in Londen. We zien de componist op een bankje, luisterend naar het stedelijke omgevingsgeluid: een ronkende bus, voetstappen, verwaaide stemmen, vogelzang. Dan Beugerscalme étendu (spinoza),een nadrukkelijk onnadrukkelijke opsomming van alle eenlettergrepige woorden uit Spinoza'sEthica, afgewisseld met minutenlange stiltes. Een complete uitvoering duurt zo'n 180 uur. Of luister op Spotify naar Frey'sDerde strijkkwartet,een trage carrousel van los-vaste fluisterakkoorden. Je denkt onwillekeurig aan de muziek van Morton Feldman, al is Frey's harmonische idioom minder chromatisch. Romantisch bijna, maar zonder tonaal te worden.
Hamvraag: is er iemand die tussen genoemde stukken een stilistische verwantschap bespeurt?
Laten we een andere invalshoek proberen: van stijl naar zoiets als een overkoepelende esthetiek. Hier zijn de overeenkomsten talrijker. Filosofie blijkt een gedeelde inspiratiebron (naast Spinoza en Foucault veel Derrida, Deleuze en Badiou). Maar ook literatuur (Hölderlin, Dickinson, Pessoa, Jabès) en beeldende kunst (Mauser, Hafif,
Morandi) voeren als een rode draad door de Wandelweiser-catalogus.
Muzikaal gezien loopt er een duidelijke lijn naar de Amerikaanse experimentele traditie, naar het werk van John Cage, James Tenney en Alvin Lucier. De verwantschap zit 'm in de eerste plaats in een gedeelde anti-retoriek. Voor verhalende noten ben je bij Wandelweiser aan het verkeerde adres. Deze muziek wil niet betogen of uitdrukken - althans niet de grote gevoelens die in de Europese klassieke traditie zo vaak de inzet waren van muziek. In veel Wandelweiser-stukken lijken klanken vooral om wille van zichzelf te klinken, om wille van hun inherente akoestische rijkdom.'To let sounds be themselves',noteerde Cage inExperimental Music(1957). Wandelweiser lijkt die woorden tot een gedeeld motto te hebben verheven.
Over Cage gesproken:zijn4'33"geldt voor veel Wandelweisers als uitgangspunt voor eigen muzikale onderzoekingen. Neem een concept als stilte, volgens Cage een onmogelijkheid zoals hij met4'33"had willen aantonen. Immers, zet een musicus zwijgend op het podium en er gebeurt iets wonderlijks. Dat waarvan je dacht dat het stilte was, blijkt bij nadere inspectie vol te zitten met geluid: het gekuch van een medeluisteraar, het gezoem van een airco, je hartslag in je oren.
Exit stilte dus, althans: in absolute zin. Maar wat als je stilte beluistert als een betrekkelijke kwaliteit, als een hoorbare leegte die de vorm heeft van wat zojuist nog klonk? Het is precies die relatie tussen geluid stilte die Frey onderzoekt in zijn essayThe Architecture of Silence. 'Geluiden maken stilte mogelijk', schrijft hij, 'ze verlenen haar een glimp van een inhoud.' En hoewel die inhoud per definitie onkenbaar blijft, dicht Frey haar wel degelijk een eigen lichamelijkheid('physicality')toe die zich laat waarnemen.
In Wandelweiser-kringen is stilte dus meer dan louter afwezigheid. Sterker: ze is, net als geluid, een materiaal waarmee je kunt componeren. Zelf voegde Frey de daad bij het woord in het elektronische drieluikl'âme est sans retenue I-III,waarinfield recordingsuit een Berlijns stadspark worden afgewisseld met stiltes. Korte, maar ook minutenlange. Wie goed luistert, merkt hoe de omringende geluiden de tussengelegen stilte als het ware opladen en inkleuren.
Het is op diezelfde grens van klank en stilte dat Houben haar muziek situeert. 'Geluid verschijnt door te verdwijnen', schrijft ze inPresence - Silence - Disappearance,'door te verdwijnen begint het te leven.' Ze vervolgt: 'Misschien bestaat muziek in een "tussenruimte": tussen verschijning en verdwijning, tussen geluid en stilte, als iets "bijna niets".'
In haarBreath for Organ,verwant aan deOrgelinstallationendie op het Festival zullen klinken, tast Houben die muzikale limbo nauwgezet af. Wie zijn oren spitst hoort een klankwereld die rijst en daalt als een middenrif. Onderin het zachte zuchten en puffen van het windwerk. Bovenin ijle toonhoogtes, het product van half uitgetrokken registers en net niet ingedrukte toetsen.
Uit Cage's4'33"laat zich nog een ander inzicht destilleren: de idee dat om het even welk geluid kan dienen als muzikaal materiaal. Beuger vat een en ander bondig samen in zijn tekstGrundsätzliche Entscheidungen(1997): 'De materie van muziek is het alomtegenwoordige ruisen van de wereld, oftewel: alles dat klinkt.' In het verlengde daarvan beschouwt hij componeren als het maken van een 'snede' in die klinkende oneindigheid.
Zelf rangschikt Beuger zijn akoestische uitsneden bij voorkeur naar het aantal uitvoerenden dat ermee gemoeid is. Solo's, duo's en trio's hebben volgens hem elk een eigen ontologie. Zo is een solo pianostuk alspour être seule(e), sans réserve(2009) een klinkend onderzoek naar eenzaamheid en afzondering. De partituur is een archipel van losse frasen: herhalende tonen, melodische ingevingen en korte toonladderfragmenten.'Immer langsam bis sehr langsam',luidt een speelaanwijzing.'Leise bis sehr leise',suggereert een andere. Geïsoleerde klankeilandjes in een zee van stilte.
Een duo heeft voor Beuger een wezenlijk andere thematiek. Neemaus dem garten(1998), een meerdere uren in beslag nemend klankessay over de essentie van het'zur zweit sein'.In secties van tien minuten spelen twee musici steeds dezelfde toon. Om en om, eenmaal per tijdsblok. Ze kunnen elkaar dicht naderen, bijvoorbeeld als speler x bijna aan het einde van zijn tijdsblok speelt en speler y aan het begin van het hare, maar helemaal samenvallen doen ze nooit. De paradox van de twee-eenheid in klank gevat: samen en toch wezenlijk gescheiden.
In de tussenliggende stiltes sijpelt zachtjes het woeden der gehele wereld binnen.
'De materie van muziek is het alomtegenwoordige ruisen van de wereld, oftewel: alles dat klinkt'