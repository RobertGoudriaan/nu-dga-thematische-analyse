Robbeneiland werd een ANC-universiteit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Kaapstad -Mei 1963 kreeg gevangene Nelson Mandela van zijn bewakers te horen dat hij naar'die eiland'zou worden overgebracht. Hij wist meteen wat dat betekende: Robbeneiland, een onherbergzaam, verwaaid stukje land van vijf vierkante kilometer in de Atlantische Oceaan, voor de Kaapse kust. Hij werd er door de Afrikaner cipiers verwelkomd met de woorden:'Dis die eiland! Hier julle gaan vrek!'(Dit is het eiland, hier gaan jullie sterven).
Als kind had hij er al van gehoord. Op 'het eiland'(esiquithiniin zijn moedertaal isiXhosa) had ook de beroemde Xhosa-commandant Makhanda vastgezeten nadat hij in 1819 met zijn manschappen het Britse koloniale leger had aangevallen. In 1658 had Jan van Riebeeck de vertaler Authsumao, oftewel Harry de Strandloper, naar Robbeneiland verbannen nadat hij in opstand was gekomen tegen de Vereenigde Oostindische Compagnie, omdat die zijn vee in beslag had genomen. In de jaren zestig, zeventig en tachtig van de vorige eeuw werd het barre oord vooral gebruikt om anti-apartheidsactivisten op te sluiten, onder wie dus Nelson Mandela, die er twee keer vastzat, in totaal achttien jaar. Sinds 1997 is het een toeristenattractie, met als 'hoogtepunt' Mandela's cel van 2,1 bij 2,4 meter.
Minstens zo interessant is de kalkgroeve waar Zuid-Afrika's toekomstige president permanent oogletsel opliep omdat hij en zijn medegevangenen in korte broek stenen moesten hakken zonder oogbescherming. De groeve was tevens de plek waar de gevangenen met elkaar konden praten. Ze noemden de plek 'de universiteit'. 'We konden in kleine groepjes praten terwijl we aan het werk waren, en tijdens de lunch, als we ons verspreidden om in de schuur te gaan zitten en ons eten te halen, konden we in een grotere groep praten', schreef medegevangene Mac Maharaj in zijn memoires. 'Er kwam een moment waarop we gewoon helemaal niet werkten, we gingen er gewoon heen en staken onze spade in de grond en gebruikten die als een soort stoel om op te leunen (...) we vormden een cirkel en volgden lessen, of het nu geschiedenis, isiXhosa of Engels was. De bewakers kwamen en maanden ons om weer te werken. Wij draaiden ons om, namen de spade en groeven twee of drie slagen en bleven staan.'
Voor twintig euro, inclusief veerpont, kun je je er ter plekke een voorstelling van maken.