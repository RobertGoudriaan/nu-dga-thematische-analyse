Dat geweer in mijn hand? Dat is nep! Onderzoek De IND als rechter

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 augustus 2024
Asielzoekers van wie is vastgesteld dat zij in het land van herkomst oorlogsmisdaden hebben gepleegd, krijgen in Nederland geen vluchtelingenstatus. Maar hoe komt de IND zoiets te weten? 'We moeten het doen met de verklaring van de betrokkene.'
Het is september 2022als de Syrische Mustafa Al-Dahoudi voor het eerst wordt voorgeleid. De dan 34-jarige man vluchtte twee jaar eerder naar Nederland vanuit de buurt van Aleppo. Hij kreeg een verblijfsvergunning van de Immigratie- en Naturalisatiedienst (ind). In april 2022 voegde zijn gezin zich bij hem. Zijn vrouw en twee kinderen zijn pas een paar weken in Nederland als de politie 's ochtends vroeg de deur van hun woning in Kerkrade intrapt en Al-Dahoudi arresteert. Hij wordt verdacht van oorlogsmisdaden.
Het Team Internationale Misdrijven (tim) krijgt al tips over Al-Dahoudi in oktober 2020, als de man nog in het aanmeldcentrum in Ter Apel zit. De politie weet hem een aantal weken later te lokaliseren in een asielzoekerscentrum in Budel. In november 2020 komt er bij het tim een rapport van een Syrische ngo binnen waarin staat dat de man betrokken is geweest bij de gewelddadige arrestatie van een Syriër die daarna werd overgebracht naar de gevreesde inlichtingendienst van de luchtmacht, waar hij werd gemarteld. Het OM begint met het bouwen van een zaak, maar mag deze informatie niet delen met de ind.
En dus krijgt Al-Dahoudi ondertussen asiel. Hij is niet de enige oorlogsmisdadiger die ertussendoor glipt. Afgelopen juni begon de zaak tegen Rafiq al Q., een 56-jarige Syriër. Hij was lid van een beruchte Syrische militie en zou in 2013 en 2014 Syriërs tijdens ondervragingen hebben gefolterd en verkracht. Hij vroeg in juli 2021 asiel aan en een jaar later volgde zijn gezin. De afgelopen drie jaar zijn er vijf van dit soort zaken gevoerd, met name tegen Syriërs. Maar ook vluchtelingen uit Afghanistan en Ethiopië kregen in Nederland asiel en werden daarna succesvol vervolgd voor oorlogsmisdaden of misdaden tegen de menselijkheid.
Ook zij werden gehoord door de ind. De dienst staat enorm onder druk vanwege een tekort aan personeel. Het nieuwe kabinet zet in op 'het strengste toelatingsregime voor asiel ooit'. Voor mogelijke oorlogsmisdadigers geldt dat regime al; Nederland is veel strenger dan buurlanden. Maar het kost veel mankracht en tijd.
Mensen tegen wie een ernstige verdenking bestaat van misdaden tegen de menselijkheid of oorlogsmisdaden komen niet in aanmerking voor een vluchtelingenstatus. Dat staat in artikel 1F van het Vluchtelingenverdrag. Unit 1F van de ind moet ervoor zorgen dat deze mensen geen asiel krijgen. Twintig medewerkers buigen zich over zaken die ze doorkrijgen van hoor- en beslismedewerkers van de ind. Als aannemelijk kan worden gemaakt dat iemand betrokken was bij mogelijke oorlogsmisdaden, wordt hem of haar een verblijfsvergunning ontzegd. De uitdaging? Het bewijs moet meestal van de vluchteling zelf komen.
Maarten van den Abeelenis seniormedewerker bij Unit 1F. Hij weegt zijn woorden maar is open, ook over lastige zaken. Het gesprek vindt niet plaats op zijn werkplek, maar in een vergaderzaal op de vijftiende verdieping van een overheidsgebouw in Den Haag.
Hij werkt al sinds 2009 bij Unit 1F en heeft het werk zien veranderen. Aanvankelijk waren er papieren bronnen met informatie over bijvoorbeeld overheidsinstanties of groeperingen. Nu zijn er vrij toegankelijke bronnen, sociale-media-accounts en uren aan beeld- en videomateriaal die worden doorzocht. Maar het belangrijkste aanknopingspunt is wat mensen zelf vertellen. 'Het zou een illusie zijn om te denken dat Unit 1F alles kan afvangen wat via de asielinstroom binnenkomt', zegt hij. 'En dat heeft er onder andere mee te maken dat mensen dus de dingen misschien niet vertellen. De verklaring van betrokkenen zijn altijd, althans in de meeste gevallen, het beginpunt van een 1F-onderzoek.'
In het aanmeldgehoor worden de nationaliteit, identiteit en reisroute vastgesteld. Daarbij komt ook aan bod waar iemand gewerkt heeft. Mochten er dan alarmbellen gaan rinkelen, bijvoorbeeld omdat iemand verklaart te hebben gewerkt voor de inlichtingendienst van een repressief regime, dan wordt Unit 1F ingeschakeld. Een hoor- en beslismedewerker kan hulp vragen bij het opstellen van vragen voor tijdens het nader gehoor, waarin het vluchtmotief wordt besproken. De sociale media kunnen bekeken worden. En mocht daar aanleiding voor zijn, dan neemt Unit 1F de aanvraag over. Dan gaat de asielzoeker een langere procedure in, waarin aanvullend onderzoek wordt gedaan door middel van openbare bronnen en een of twee extra gehoren.
Maar als iemand zijn mond houdt en alles ontkent, zo stellen oud-ind-medewerkers, kun je weinig doen. Susan van Mierlo werkte drieënhalf jaar voor de ind, tot december 2022. Tijdens haar werk kwam ze vaak gevallen tegen waar ze twijfels over had. Jonge mannen die lang in het gebied hadden gewoond waar Islamitische Staat (IS) aan de macht was, maar die zeiden niks gemerkt te hebben van die groepering. Of jongens wier sociale media helemaal waren schoongeveegd; ze hadden nieuwe accounts geopend zodra ze aankwamen in Europa. Ze gaf haar zorgen door aan zowel haar leidinggevenden als Unit 1F, maar ving altijd bot.
Van Mierlo zegt dat ze geen enkele collega kent die een afwijzing op basis van het 1F-artikel bewerkstelligde. 'Ik ken niemand, dat is geen grap.' Ze vond het feit dat er niets met haar aanwijzingen werd gedaan zo frustrerend dat ze haar baan bij de ind opzegde. 'Wij zeiden op een gegeven moment: we kunnen die mensen het beste gewoon meteen al, wanneer ze nog op die regiekamer zitten, die vergunning geven. Want ze krijgen hem toch.'
Een andere oud-ind-medewerker, die anoniem wil blijven, spreekt van tientallen doorverwijzingen die ze deed zonder dat daar iets mee gebeurde. 'Je moet letterlijk met een afgehakt hoofd, zeggen we altijd, de hoorkamer binnenkomen. Want zelfs als jij foto's laat zien met iemand die een militair pak aan heeft of een geweer in de hand, dan wordt er toch gezegd: dat was een nepgeweer. Of: ik wilde stoer doen, ik heb het van een vriend geleend. Dus je kunt altijd een excuus of een smoes verzinnen bij dingen die wij jou laten zien. Pas als iemand het toegeeft en zegt: ja dat klopt, ik heb hoofden afgehakt, kun je er als 1F echt wat mee doen.'
In het merendeel van de gevallen waarin er een melding wordt gedaan door een hoor- en beslismedewerker is de 1F-indicatie niet sterk genoeg om daar een onderzoek op te starten, zegt Van den Abeelen. 'Soms is de 1F-indicatie niet geloofwaardig. Of is er gewoon niks aan de hand. Je kunt prima militaire dienst hebben vervuld ten tijde van een gewapend conflict zonder dat je betrokken bent geweest bij het plegen van oorlogsmisdrijven.'
De ind moet vaststellen dat er een ernstig vermoeden is dat iemand betrokken is geweest bij het plegen van misdrijven. 'Dat is een iets lagere bewijslast dan in het strafrecht, maar desalniettemin moeten we dat heel goed motiveren', zegt Van den Abeelen. Daarbij staan twee elementen centraal: persoonlijke betrokkenheid en kennis. 'Iemand moet geweten hebben van het misdrijf en iemand moet eraan bijgedragen hebben. En bijdragen hoeft niet per se te zijn dat hij het zelf heeft gedaan. Het kan ook zijn dat hij het op een of andere wijze gefaciliteerd heeft', legt Van den Abeelen uit.
Om dat te beoordelen worden de verklaringen van de betrokkenen en alle informatie die er is gevonden in openbare bronnen bij elkaar gelegd. Vaak vindt er ook een aanvullend gehoor plaats. 'Dat zit dan onder andere ook op de vraag of er vrijwaringsgronden zijn, bijvoorbeeld zoiets als dwang.' Als iemand onder dwang heeft moeten handelen, kan 1F namelijk niet tegengeworpen worden. Maar de ind is geen opsporingsorganisatie, benadrukt Maarten van den Abeelen. 'We hebben ook niet de mogelijkheden die politie en justitie hebben om mensen af te luisteren of te monitoren. Wij moeten het doen met de verklaring van de betrokkene.'
Ook veel vluchtelingenweten dat zij zelf de voornaamste bron van bewijs zijn. Ze praten met elkaar tijdens de procedure gedurende de vijf maanden dat het nu gemiddeld duurt voordat een eerste gehoor door de ind plaatsvindt. En ze zoeken naar informatie online. Zo worden er op Facebookgroepen voor Syriërs in Nederland veelvuldig tips uitgewisseld. Tussen de oproepen voor werk en reclame voor goedkope baklava staan ook veel vragen over de asielprocedure, veelal van anonieme leden. De meeste gaan over de lange wachttijden of de kans om te worden teruggestuurd naar een ander Europees land als je vingerafdrukken daar al eerder zijn afgenomen; dan val je onder de Dublin-procedure. Maar er zijn ook vragen over het 1F-verhoor.
Op 28 november 2023 doet Hisam uit
Damascus een beroep op de expertise in de groep: wat moet ik zeggen in een politie-interview? Het eerste antwoord is veelzeggend: je hoeft niks te zeggen. Een andere gebruiker wijst erop dat zijn telefoon gecontroleerd zal worden. Dat gebeurt aan het begin van de asielprocedure met alle gegevensdragers, maar ook Unit 1F zelf geeft aan dat het aannemelijk is dat de mensen met iets op hun kerfstok het bewijs niet op hun telefoon laten staan.
Nederland liep lang voor op andere Europese landen in het berechten van oorlogsmisdrijven. In de jaren negentig kwam er voor het eerst media-aandacht voor mogelijke oorlogsmisdadigers in Nederland, doordat Afghanen hun beulen herkenden op straat. Daar kwam Unit 1F uit voort. Toen ook het Internationaal Strafhof in Nederland werd gevestigd heeft de wetgeving zich verder ontwikkeld. Er kwamen rechtszaken en er kwam een speciaal team bij de politie. Nog steeds is het Team Internationale Misdrijven met 45 mensen het grootste in Europa.
Lang werkte het tim samen met de ind. Het team heeft een internationaal netwerk en ontvangt regelmatig tips over potentiële oorlogsmisdadigers. Zo kreeg het ook over Al-Dahoudi al tips, terwijl de man nog in de asielprocedure zat. Maar die informatie mag sinds de invoering van de Algemene verordening gegevensbescherming in 2018 niet meer gedeeld worden met de ind. 'We zijn niet per se afhankelijk van informatie van het tim of het Openbaar Ministerie. Maar het zou kunnen helpen. Het zou kunnen dat je niet de informatie hebt die je wel zou willen hebben', zegt Maarten van den Abeelen.
De asielzoeker van wie deaanvraag wordt verworpen op basis van 1F, moet Nederland verlaten. Vaak is uitzetting echter niet mogelijk, bijvoorbeeld omdat een asielzoeker uit een land komt dat als onveilig te boek staat, denk aan Syrië. Wie toch blijft, mag niet werken en heeft geen recht op medische zorg, een uitkering of een woning. De Dienst Terugkeer en Vertrek heeft zo'n honderd 1F'ers in beeld, maar volgens Maarten Bolhuis, criminoloog aan de Vrije Universiteit die promoveerde op de 1F-procedure en er nog altijd onderzoek naar doet, zijn er nog meer verdachten waar geen zicht op is.
Zo is er een groep van driehonderd Afghanen. Zij zijn onderdeel van de meer dan vijfhonderd (onder)officieren die in de jaren tachtig bij de Afghaanse militaire inlichtingendienst, de KhAD, hadden gewerkt, en daarom bij hun asielaanvraag in Nederland 1F kregen tegengeworpen. Dat gebeurde op basis van een ambtsbericht van de Nederlandse overheid, waarin onder andere stond dat promotie tot officier binnen de KhAD alleen mogelijk zou zijn geweest als was meegedaan met martelpraktijken. Voor KhAD-officieren en -onderofficieren gold daarom een categoriale uitsluiting. Daarbij werd de bewijslast omgedraaid. In plaats van dat de ind bewijs moest vinden dat iemand mogelijk betrokken was bij marteling, moesten KhAD-officieren bewijzen dat dat niet zo was. Slechts drie van deze Afghanen zijn ook voor martelpraktijken veroordeeld. Zij hadden in getapte gesprekken toegegeven betrokken te zijn geweest bij misdaden.
Nederland is het enige land in Europa dat dit beleid voert. En het nieuwe kabinet wil deze omgekeerde bewijslast breder invoeren. Niet alleen voor vermeende oorlogsmisdadigers, maar voor alle asielzoekers, 'zodat het niet aan de ind is om te bewijzen dat iemand geen recht heeft om hier te verblijven', aldus het hoofdlijnenakkoord.
Honderden van oorsprong Afghaanse families in Nederland gaan gebukt onder de 1F-status die hun vader kreeg. Onterecht, zo zegt Alisina, die als vijfjarige vanuit Afghanistan naar Nederland kwam; zijn familie vluchtte in 1997 voor de Taliban. Zijn vader was officier en hoofd beveiliging bij de KhAD, maar bewijs dat hij gemarteld heeft kan het Openbaar Ministerie niet vinden.
Door de 1F-status heeft de vader van Alisina geen recht op Nederlandse zorg of sociale voorzieningen. Zijn moeder, van huis uit ingenieur, ging aan de slag in de linnenkamer van een bejaardentehuis. De familie van vijf leefde van een minimumloon en had geen recht op sociale bijdragen, omdat ze in huis woonden met iemand zonder verblijfsvergunning. De vader van Alisina kreeg van het OM te horen dat hij vanwege gebrek aan bewijs niet zal worden vervolgd. 'Er zijn meerdere rechtszaken geweest omdat wij het natuurlijk niet eens zijn met het besluit van de ind. Dus dan ga je continu procederen, procederen, procederen om het te laten verwerpen.'
De effecten van een 1F-status zijn in feite een levenslange straf, betoogt Alisina, wiens vader al ruim 25 jaar in Nederland is. Hij strijdt nog altijd voor het herzien van het ambtsbericht. 'Iedereen wordt nu over één kam geschoren door het ambtsbericht. Je kunt niet jezelf individueel verdedigen. Het is hard om te zeggen, maar soms betrap ik mijzelf op de gedachte: had hij maar wel een misdaad begaan. Dan was hij gewoon berecht en inmiddels vrij geweest en had hij nu zijn leven kunnen oppakken.'
De bewijslast in het bestuursrechtis veel lichter dan in het strafrecht, waarschuwt criminoloog Bolhuis. 'In het strafrecht zijn veel aspecten veel preciezer uitgewerkt en dat is misschien ook wel een beetje het probleem met artikel 1F. Het is onderdeel van een internationaal verdrag, maar het is eigenlijk een heel brede bepaling en hoe je het precies invult verschilt per land', stelt hij.
Nederland is een van de strengste landen als het gaat om 1F, zegt Bolhuis. Zo hoef je niet zelf bij een misdaad betrokken te zijn, maar kun je er ook aan meegewerkt hebben. 'Als je in België zegt: ik heb in een gevangenis gewerkt waar stelselmatig werd gefolterd, maar ik was er zelf niet bij betrokken, zou dat minder snel tot een 1F-tegenwerping leiden, terwijl dat in Nederland een heel sterke indicatie is en de kans groot is dat je dan artikel 1F aan je broek krijgt.'
Er zijn verhalen van Afghanen die in Nederland op basis van 1F geen asiel kregen, die dat uiteindelijk in andere Europese landen wel hebben gekregen. 'Dus als je oorlogsmisdrijven hebt gepleegd en je wil asiel, dan is Nederland niet zo'n goed land om naartoe te gaan, omdat er relatief veel aandacht aan wordt besteed, zowel bij politie en OM als bij de immigratiedienst', zegt Maarten Bolhuis. Vanwege de zware impact van een 1F-status is hij blij dat de ind over het algemeen voorzichtig is. 'Eerlijk gezegd vind ik het wel een goede zaak dat als de ind zegt: er zit een luchtje aan, maar we hebben niet genoeg, ze dan zeggen: dan moeten we het laten gaan. Ik denk dat dat heel gezond is.'
Tijdens zijn proces spreekt Al-Dahoudi eenmaal, tijdens een pro-formazitting in oktober 2022. Hij zegt onschuldig te zijn en dat hij in Nederland 'nog nooit een verkeersboete' heeft gekregen. Tijdens de inhoudelijke behandeling eind 2023 zwijgt hij. Maar het OM is daar niet van afhankelijk. Het heeft een dossier opgebouwd van ruim achthonderd pagina's, getuigen gehoord in Zweden en meer dan 180.000 foto's, video's, voice-berichten en chats doorgespit. De officier van justitie weet hard te maken dat Al-Dahoudi een leider was van de militie Liwa al-Quds, die de rechter bestempelde tot een criminele organisatie met als oogmerk het plegen van oorlogsmisdaden.
Ook wordt Al-Dahoudi gezien als medeplichtig aan de foltering van de man die hij hielp arresteren en die werd overgedragen aan de inlichtingendienst van de luchtmacht. Hij wist dat het slachtoffer daar zou worden gemarteld, aldus de rechter. In januari 2024 werd hij veroordeeld tot twaalf jaar cel voor misdaden tegen de menselijkheid. Zijn verblijfsvergunning zal hem, op basis van artikel 1F, worden ontnomen.
'Pas als iemand zegt: dat klopt, ik heb hoofden afgehakt, kun je er als Unit 1F wat mee doen'