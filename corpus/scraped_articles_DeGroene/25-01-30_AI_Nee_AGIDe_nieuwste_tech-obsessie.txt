AI? Nee, AGI De nieuwste tech-obsessie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
30 januari 2025
Het ultieme doel van de AI-industrie is AGI te bouwen: Artificial General Intelligence. Critici bekijken die ambitie met afgrijzen. Wat zijn de risico's? En wat ís AGI eigenlijk precies?
'B innen drie tot acht jaarzullen we een machine hebben met de algemene intelligentie van een gemiddeld mens', zei computerwetenschapper Marvin Minsky in 1970. 'Ik bedoel een machine die Shakespeare kan lezen, een auto kan smeren, kantoorpolitiek kan spelen, een grapje kan vertellen, een gevecht kan aangaan. Op dat moment zal de machine beginnen zichzelf te onderwijzen met fantastische snelheid. Binnen een paar maanden zal het systeem genie-niveau bereiken en enkele maanden daarna zullen zijn krachten onberekenbaar zijn.' 55 jaar later bestaat zo'n computer nog steeds niet, maar Minsky's denkbeeldige generieke supercomputer was wel een vroege voorloper van wat nu agi genoemd wordt, de nieuwste obsessie van de techwereld.
Neem nu AI-wetenschapper Demis Hassabis, de baas van Google's AI-lab DeepMind, die in oktober de Nobelprijs won voor zijn AI-model dat eiwitstructuren kan voorspellen. Inmiddels heeft hij een bredere ambitie, die hij op zijn X-account kort samenvat:'Working on AGI'.
Waar Hassabis aan werkt is Artificial General Intelligence: dat betekent zoiets als toekomstige AI die even veelzijdig zal zijn als een menselijk brein, maar een exacte definitie bestaat niet. Het lijkt er eerder op dat iedereen zijn eigen definitie hanteert, wat ook samenhangt met uiteenlopende voorspellingen voor het moment waarop agi er zal zijn. Sommige experts denken dat het nog wel decennia kan duren, maar Elon Musk verwacht dat agi al in 2026 het licht zal zien. 'Als je agi definieert als slimmer dan de slimste mens, dan is het denk ik volgend jaar, binnen twee jaar', zei Musk in april.
Demis Hassabis denkt dat het nog ongeveer tien jaar duurt, zei hij in oktober. Maar hij heeft een andere definitie: het grootste verschil met de huidige systemen is volgens hem dat een agi moet kunnen handelen in de fysieke wereld, bijvoorbeeld door een vliegticket te boeken. Een mens heeft immers niet alleen een abstract intellect maar kan ook navigeren in de fysieke ruimte. Zo luidt een definitie van agi (die van Applemedeoprichter Steve Wozniak) dat de computer in het huis van een vreemde een kop koffie moet kunnen zetten, wat voor soort koffiezetapparaat die persoon ook heeft.
Zulk begrip van de echte wereld hebben chatbots als ChatGPT nog niet. Voor de bekende AI-blogger Gary Marcus is het een reden om te denken dat we nog ver van agi verwijderd zijn. Deze maande citeerde hij een antwoord van ChatGPT op een eenvoudige vraag. 'Een man en een vrouw staan aan de kant van een rivier. De man heeft een boot. Hoe kunnen beiden naar de andere kant van de rivier komen?'
ChatGPT kwam met een idioot antwoord, wat volgens Marcus komt doordat het wel heel veel van dit soort 'raadsels' heeft gelezen en de woorden kan reproduceren maar niet de bijbehorende concepten uit de echte wereld zoals 'rivier' of 'boot' kent zoals een mens die kent. agi is volgens Marcus dus nog verre toekomstmuziek.
Ondertussen wordt er in Silicon Valley wel flink geïnvesteerd in agi. Tot voor kort zeiden de meeste AI-bedrijven niet dat hun AI-onderzoek gericht was op het maken van agi. Dat is nu veranderd, vooral sinds de introductie van ChatGPT op 30 november 2022. 'Aangezwengeld door de hype rond generatieve modellen, is de buzz over agi nu overal', constateerdeMIT Technology Reviewrecent.
Die koorts is dus veroorzaakt door ChatGPT, dat over het algemeen gezien wordt als het meest geavanceerde AI-model tot nu toe. En toen Google's chatbot Gemini onlangs een keer als beste uit een test kwam, feliciteerde Googleonderzoeker Shane Legg zijn team met de woorden:'Another step towards AGI.'Ja, want dat is hoe een vooruitgang op het gebied van AI-taalmodellen tegenwoordig genoemd wordt: een nieuwe stap in de richting van agi. En als het ook maar even kan, laat je weten dat jouw techbedrijf mooi op koers ligt in de race.
Maar terwijl de miljarden toestromen,kijken critici met groeiende zorgen naar de agiobsessie van Silicon Valley, die stuit op belangrijke wetenschappelijke en ethische bezwaren. Sarah Hooker, AI-wetenschapper en CEO van het Canadese AI-lab Cohere, behoort tot de weinige mensen binnen de tech-industrie die zich kritisch uitlaten over de agi-koorts. 'Ik geloof niet in agi', zegt ze via een Zoom-verbinding vanuit het hoofdkantoor van Cohere in San Francisco. 'Want de term agi suggereert dat er een moment komt waarop de computer de mens voorbijstreeft. Het impliceert dat er een duidelijkefinish linezal zijn, maar die is er niet. Ik denk dat AI-systemen al beter zijn dan wij in sommige dingen en altijd beperkter zullen zijn in andere opzichten.'
Als Hooker daar gelijk in heeft, is het dus helemaal niet mogelijk menselijke intelligentie na te bouwen. 'Daar komt nog bij dat er geen technologisch pad is naar agi', zegt Hooker. 'Niemand weet op dit moment hoe het gemaakt zou kunnen worden. Het is geen wetenschappelijk concept, maar meer iets dat in de buurt komt van religie.'
Inderdaad klinken ze welhaast evangelisch: de beloften van leidende figuren uit de techindustrie zoals Sam Altman van OpenAI over al het moois dat agi de wereld kan brengen als het er eenmaal is. Want hoewel definities en prognoses verschillen, denken veel tech-prominenten dat de wereld er na de uitvinding van agi totaal anders uit zal zien. De superslimme AI, zo luidt de belofte, zal remedies ontwikkelen tegen allerlei fysieke en mentale kwalen die ons leven nu nog zo miezerig maken. Nobelprijswinnaar Hassabis gelooft daarom dat agi 'het beste zal zijn dat de mensheid ooit zal overkomen', zei hij in 2017 in een paneldiscussie. Andere deelnemers waren onder meer Elon Musk en futurist Ray Kurzweil, een Google-collega van Hassabis. Kurzweil is als radicale tech-optimist een vaste spreker op agi-conferenties. Hij gelooft in wat hij 'singulariteit' noemt: een toekomstige, gelukzalige fusie van mens en machine die volgens hem zo ongeveer in 2045 zal plaatsvinden.
Maar terwijl het welzijn van de mensheid vooropstaat in gesprekken over agi, zijn de techbedrijven er vooral op gebrand om de supertechnologie eerder te maken dan de concurrent.
Koploper is OpenAI, het AI-bedrijf dat in 2015 werd opgericht met het doel om agi te ontwikkelen, en wel, zo beloofden de oprichters, agi die de gehele mensheid ten goede zou komen.
Eind 2022 lanceerde het bedrijf ChatGPT, de chatbot die allerhande vragen kan beantwoorden, over een veelheid aan onderwerpen. Het agi-gevoel kwam nog nooit zo dichtbij en wetenschappers van Microsoft (de grootste investeerder in OpenAI) noemden de chatbot meteen een voorbeeld van'emerging'agi oftewel agi in wording. De meest geavanceerde vorm van agi zal volgens de Microsoft-onderzoekers AI zijn die gedachten kan lezen, de toekomst kan voorspellen en met dieren kan praten. Van zulke futuristische, magische supertechnologie zou ChatGPT dus een vroege voorloper zijn.
Critici vinden die claim idioot, maar de geest is uit de fles: of ChatGPT nu inderdaad agi in wording is of niet, feit is dat OpenAI de andere techbedrijven heeft aangestoken met het agivirus. Met de komst van ChatGPT werd de focus in de AI-industrie verlegd naar Large Language Models, het type AI dat het dichtst in de buurt komt van agi. Al snel presenteerden Google en Meta hun eigen concurrenten van ChatGPT.
Tegelijkertijd werd er een g toegevoegd aanjob titles:niet alleen Hassabis is'working on AGI',maar ook Shane Legg, de hoogste AI-wetenschapper van Google's AI-divisie DeepMind, noemt zichzelf op X nu'Chief AGI Scientist'.Dat doet hij pas sinds juli 2023, een halfjaar na de lancering van ChatGPT. Daarmee maakt Google duidelijk dat zij ook heus met agi bezig zijn - en zo lopen nu overal in Silicon Valley mensen met een (spreekwoordelijke) agi-sticker op hun voorhoofd.
Ook Meta - het moederbedrijf van Facebook, WhatsApp en Instagram - heeft zich in de agirace gestort.'Mark Zuckerberg's new goal is building Artificial General Intelligence',kopte techtijdschriftThe Vergein januari 2024 boven een interview met Zuckerberg waarin de tech-tycoon zijn agi-ambities onthulde. Drie jaar geleden was hij nog in de ban van een totaal ander concept, de 'metaverse', een soort driedimensionaal internet, maar nu kan Zuckerberg niet achterblijven. 'Om de producten te maken die we willen maken, zijn we tot het inzicht gekomen dat we algemene intelligentie moeten gaan maken', zei hij tegenThe Verge. 'Ik denk dat het belangrijk is om dat over te brengen, omdat veel van de beste onderzoekers aan de ambitieuzere problemen willen werken.' Met andere woorden: Zuckerberg zegt dat je als techbedrijf wel mee móet gaan in de agi-gekte, omdat de beste ingenieurs anders niet voor je willen werken. Nu agi in de lucht hangt, willen toptechneuten in de AI-wereld niet werken aan de bestaande, saaie AI, maar alleen aan de supertechnologie van de toekomst.
Meta's bekering komt wel wat laat, want OpenAI brengt als geen ander AI waar gebruikers al een sterk agi-gevoel van krijgen. In mei lanceerde het bedrijf een nieuwe versie van ChatGPT: GPT-4o, waarbij de o staat voor 'omni'. Zo suggereerde OpenAI dat deze veelzijdige chatbot weer een nieuwe stap was in de richting van agi. En met dat agi-tromgeroffel zijn ze nog altijd bezig. In september volgde het model o1, een versie van ChatGPT die volgens de makers extra goed is in redeneren, wiskunde en programmeren. En in december kwamen ze alweer met een demovideo over o3 (o2 hebben ze overgeslagen), die eind deze maand gelanceerd wordt. Uiteindelijk zijn het allemaal updates en nieuwe varianten van ChatGPT, dat over het algemeen gezien wordt als het meest geavanceerde AI-model tot nu toe - maar dat volgens critici als Gary Marcus nog niets met agi te maken heeft.
TechtijdschriftWirednam de proef op de som en vroeg ChatGPT tien woorden te noemen waarin de derde letter een k is. Dat lukte de chatbot niet, ook niet toen de vraag in verschillende bewoordingen werd herhaald. De chatbot kan sommige dingen sneller en beter dan de meeste mensen, maar andere dingen slechter dan een kind van tien.
De meeste AI-wetenschappers denken wel dat AGI er ooit zal komen. Maar de AI-wereld is sterk verdeeld over de vraag wanneer. Sommige AI-wetenschappers zijn diep onder indruk van ChatGPT, onder wie Geoffrey Hinton en Yoshua Bengio, beiden winnaar van de Turingprijs (de 'Nobelprijs' van de computerwetenschap). Hinton, sinds kort tevens Nobelprijswinnaar, en Bengio dachten dat AGI nog wel dertig jaar op zich zou laten wachten, maar denken nu dat het al veel sneller kan. Anderen, zoals hoogleraar Yann LeCun, ook winnaar van de Turingprijs, en hoofd AI van Meta, vinden die prognose idioot. Volgens LeCun hebben de huidige systemen nog niet de intelligentie van 'een kat', tweette hij recent.
Er zijn ook mensendie het hele concept onzinnig vinden. Dat perspectief komt vooral van AI-wetenschappers buiten de tech-industrie, zoals Julian Togelius van New York University, die bezig is met een boek over AGI. 'Geloven in AGI is als geloven in magie', zei hij in 2020 tegenMIT Technology Review. 'AGI is een term die eerder problematisch is dan behulpzaam', zegt Togelius vanuit New York via een videoverbinding. 'Want het doet zich voor als iets dat helder omlijnd is, terwijl het in werkelijkheid iets heel vaags maskeert.'
En dat was tot voor kort de communis opinio in de techwereld: AGI werd niet erg serieus genomen.'I don't like the term AGI',zei Jerome Pesenti in 2020 nog, destijds hoofd AI bij Meta (toen nog Facebook genaamd) tegenMIT Technology Review. 'I don't know what it means.'Vier jaar later is datzelfde Meta in de AGI-race gestapt.
Hoe kan het dan dat zo'n controversieel begrip is uitgegroeid tot heilige graal van de AI-wereld? De opmerkelijke opmars van AGI vindt zijn oorsprong aan het begin van de eeuw. Togelius was toen een naaste collega van Google-onderzoeker Shane Legg; hij deed tegelijk met hem een postdoc in Lugano, Zwitserland, in de vroege jaren 2000. Het was de tijd waarin specifieke AI in opkomst was: AI die één ding goed kan, zoals schaken of aardbevingen voorspellen. 'Ik weet nog dat Shane me op een terrasje vertelde dat hij de term AGI bedacht had', vertelt Togelius, 'als titel voor een boek van zijn collega-onderzoeker Ben Goertzel met essays over AI. In het boek werd gespeculeerd over echte, ambitieuze AI, als onderscheid met specifieke AI voor deze of gene kleine toepassing.'
In 2007 verscheen dat boek,Artificial General Intelligence,van Ben Goertzel. Daarin definieert hij Artificial General Intelligence als 'een softwarepogramma dat een variëteit aan complexe problemen kan oplossen in een variëteit aan verschillende gebieden, en dat zichzelf autonoom bestuurt, met zijn eigen gedachten, zorgen, gevoelens, kwaliteiten, zwakheden en predisposities'.
Voortaan organiseerde Goertzel een jaarlijkse AGI-conferentie, met futurist Kurzweil als vaste spreker. Maar daarmee werd de term nog niet salonfähig. Pas in de jaren 2010 begonnen prominenten in de techwereld als Elon Musk geleidelijk aan over AGI te praten. En in 2015 richtte Musk met een paar andere investeerders OpenAI op, dat in 2022 de AGI-race zou doen losbarsten die nu gaande is.
Dat was voor kenners een opmerkelijke plotwending, want AGI was voor bedenker Legg, zo vertelde hij recent nog inMIT Technology Review,meer een avontuurlijke'field of study'dan een concreet ding dat je zou kunnen bouwen. Inmiddels is AGI wel degelijk veranderd in iets dat techlabs willen maken. Met dank aan ChatGPT.
Wat verklaart eigenlijk dat juist ChatGPT al die AGI-geestdrift wist los te maken? 'Met de komst van Large Language Models', zegt Togelius, 'begonnen mensen natuurlijk het gevoel te krijgen van:"oh my God,deze dingen zijn eigenlijkgeneral!"Want je kunt ermee praten en ze kunnen zoveel verschillende dingen. Ze voelen algemeen aan, omdat taal het universele medium is. Alles wordt omgezet in taal, en dan kun je ineens voortbouwen op alle kennis die er in talige vorm is.'
En zo gebeurde het dat de tech-industrie in de ban raakte van AGI: iets waarvan niemand weet wat het is noch hoe het gemaakt kan worden en of dat überhaupt wel kan. Maar die vaagheid is juist een derde verklaring voor het succes van AGI, legt Hooker uit. 'AGI is een term die vaak wordt gebruikt om financiële middelen en publieke aandacht te trekken. Je kunt zeggen dat je streeft naar AGI en niemand zal zeggen: "Hé, je hebt het niet gehaald in het eerste kwartaal." Aandeelhouders kunnen je er niet op afrekenen. Dat is het mooie van zeggen dat je doel AGI is: het concept is nietaccountable,maar wel heel meeslepend.'
OpenAI-baas Saltman is daarvan het beste voorbeeld. Schaalvergroting is zijn voornaamste strategie: steeds grotere AI-modellen bouwen, met méér trainingsdata en méér rekenkracht. Altman heeft van begin af aan op die strategie ingezet, die bleek te werken. Inderdaad worden grote taalmodellen zoals GPT-4 steeds beter naarmate ze groter worden. En hoe meer geld je hebt, hoe sneller het gaat, wat verklaart waarom Altman voortdurend bezig is om investeerders te lokken, tot in Saoedi-Arabië aan toe. In september maakte Altman bekend dat hij 6,6 miljard aan nieuwe investeringen had opgehaald. Investeerders trekken graag de portemonnee, juist omdat OpenAI vooroploopt in het maken van producten die een AGI-gevoel opwekken. Het gaat daarbij twee kanten op: je hebt veel geld nodig voor AGI-ambities, en omgekeerd helpen AGI-ambities ook om veel geld op te halen.
Zo bezien is AGI eerdereen toverwoord in een marketingnarratief dan een wetenschappelijk begrip, terwijl de definities nog steeds alle kanten op vliegen. Maar de grootste bezwaren tegen AGI gaan verder dan de vaagheid van het begrip, de vraag of het gemaakt kan worden en de marketingdoelen die het dient. Volgens critici is AGI verbonden met een utopisch ideaalbeeld dat wordt aangehangen in kringen van transhumanisten en futuristen als Elon Musk en Ray Kurzweil. Vaak behoren zij tot de club van Effective Altruists, miljardairs die meestal flink investeren in AI en tegelijk graag filosoferen over de verre toekomst, waarbij ze zichzelf als langetermijnweldoeners voor de mensheid beschouwen.
Het narratief rond AGI sluit hierbij aan. Als het op een goede manier wordt gebruikt, denken mensen als Altman en Hassabis, zal AGI het aardse leven stukken beter maken. Dit is verbonden met de gedachte, die in Silicon Valley breed wordt gedeeld, dat AGI de laatste uitvinding van de mens zal zijn. Zoals de computerwetenschapper
I. J. Good het in 1965 stelde: 'De eerste ultra-intelligente machine is de laatste uitvinding die de mens ooit hoeft te doen.' Want als AGI er eenmaal is, zo gaat de redenering, kunnen we ook het uitvinden van nieuwe technologie voortaan wel aan die super-AI overlaten.
Dankzij AI, denkt CEO Dario Amodei van Anthropic, zal de vooruitgang van wetenschappelijk onderzoek in een stroomversnelling geraken. Zodoende krijg je volgens hem, zo schreef hij in een essay dat hij in oktober publiceerde, een 'gecomprimeerde 21ste eeuw', waarbij alle vooruitgang in slechts enkele jaren zal geschieden. De medische wetenschap zal dankzij toekomstige super-AI in no-time allerhande nieuwe medicijnen uitvinden. Daarom zal de gemiddelde leeftijd volgens Amodei nog deze eeuw naar 150 gaan.
Volgens Sam Altman zal de uitvinding van AGI een nieuw tijdperk inluiden: de Intelligence Age, die volgens hem direct volgt op het industriële tijdperk waarin we ons nu nog bevinden. Dit wordt volgens hem, schreef hij in september op zijn blog, een periode van ongekende, gedeelde voorspoed, waarbij iedereen een eigen AI-team heeft van experts op allerhande gebieden, en iedereen dankzij AI gezonder, gelukkiger en langer zal leven.
De denktrant van Altman en Amodei wordt door critici wel 'techno-utopisme' genoemd. Dat is bijvoorbeeld de visie van een van de felste AGI-critici: Timnit Gebru, de AI-onderzoeker die door Google ontslagen werd toen ze ethische bezwaren had geuit tegen onder meer racistische vooroordelen in grote taalmodellen. In mei publiceerde ze een paper over AGI,Eugenics and the Promise of Utopa Through Artificial General Intelligence(co-auteur: Émile P. Torres), waarin ze het concept beschrijft als typerend voor zo ongeveer alles wat er mis is met de tech-industrie.
Gebru ziet de obsessie met AGI als typisch uitvloeisel van transhumanisme en eugenetica, stromingen gericht op het uitroeien van onvolmaaktheden in het aardse leven en de mens. In het transhumanisme, een ideologie die in Silicon Valley erg populair is, kan de mens worden verbeterd door een fusie met technologie. Volgens Gebru vloeit dit transhumanisme voort uit de twintigste-eeuwse eugenetica, waarin het verbeteren van de mens geschiedt via een selectie van wie zich mogen voortplanten. 'Het Californische eugeneticaprogramma dat begon in 1909', schrijft Gebru, 'werd overgenomen door de nazi's als model voor het beleid van "raciale hygiëne" dat uiteindelijk zou leiden tot de holocaust.'
Intelligentie, ziet Gebru, is in eugenetica een terugkerend begrip, dat vaak racistisch wordt gedefinieerd. Want het zijn natuurlijk vooral witte mannen die bepalen wat intelligentie is en hoe die betere mens van de toekomst eruit zou moeten zien.
De huidige AGI-koorts ligt in het verlengde van dit soort eugenitische en transhumanistische ambities. Ze willen 'zoiets als een god' bouwen, schrijft Gebru. Ze roept de AI-bedrijven op om te stoppen met hun megalomane pogingen om AGI te maken, zogenaamd om de mensheid vooruit te helpen, terwijl de mensheid er vooralsnog eerder schade aan ondervindt: vernietiging van het klimaat, schendingen van mensenrechten en auteursrechten, privacygevaren en cybercriminaliteit, recycling van racistische en seksistische vooroordelen en gevaren voor de democratie.
Met subtiel sarcasme citeert Gebru de grootspraak van techprominenten zoals Nobelprijswinnaar Hassabis die gelooft dat AGI 'het beste zal zijn dat de mensheid ooit zal overkomen', tenminste als we het 'goed' doen. Want, dat is de keerzijde van de AGI-utopie: als het misgaat, zou AGI kunnen leiden tot niets minder dan het uitsterven van de mensheid - veel mensen in de tech-industrie, Musk voorop, zijn bezorgd over dit zogenaamde existentiële risico van AI. Gebru maakt in haar paper gehakt van dit utopischapocalyptische zwart-witdenken waarbij AGI ofwel de redding van de mens ofwel zijn ondergang zou betekenen.
Maar zulke vernietigende kritiek,hoe terecht ook, zal de AGI-race niet tot stilstand brengen.
De 'laatste uitvinding van de mens'? Logisch dat je zo'n machine wil maken, als techneut. Het is die grote witte walvis die nog nooit iemand gevangen heeft.
En wie wil niet die techmiljardair zijn die als langetermijnweldoener nog rijker wordt dan hij al was en tegelijk de mensheid redt dankzij de omnipotente AGI-supercomputer die hij in zijn bezit heeft? Dat klinkt toch wat spannender dan een AI-systeem waarmee je alleen een potje Go kunt spelen.
Nu de AGI-koorts eenmaal is losgebarsten, lopen de programmeurs, ondernemers en investeerders van Silicon Valley pas warm voor bestaande AI als die toch tenminste de glans heeft van AGI in wording. En zie daar het mysterie ontrafeld: hoe de techwereld in de ban raakte van een luchtkasteel.
'AGI is geen technisch concept', zegt Sara Hooker, 'maar het klinkt mooi en zorgt ervoor dat mensen extreem hard werken en streven naar een doel. Daarom is het voor mij een perfect voorbeeld van een gedeelde mythe.'