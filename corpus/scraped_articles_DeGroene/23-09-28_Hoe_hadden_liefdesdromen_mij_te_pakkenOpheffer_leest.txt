Hoe hadden liefdesdromen mij te pakken Opheffer leest

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
Ik was verliefd op haar en had zeker een kans gehad als ik tien jaar ouder, oneindig knapper, en behoorlijk wat intelligenter was geweest. Het had ook geholpen als ik regelmatig onder de douche was gegaan, met zeep, en niet op mijn blote voeten naar en door school liep.
Lieve mevrouw Tromp. Mijn lerares Frans.
God hebbe haar ziel, ik heb alleen nog herinneringen aan haar.
Ze vertelde dat Bob Dylan een fan was van Arthur Rimbaud en dat hun teksten op elkaar leken. VooralLe bateau ivre.Ze declameerde zichzelf in trance door een paar strofen voor te dragen, wij waren stil en ze eindigde met de zin: 'Het mooiste gedicht dat ik ken.'
Dylan? Rimbaud? Het lievelingsgedicht van mevrouw Tromp?
'De dronken boot', zoveel kon ik wel vertalen en ik vond het meteen schitterend. Ik dacht aan DylansThe hour that the ships come indat er niets mee te maken heeft maar dat wist ik nog niet. Hoewel... GaatDe dronken bootook niet over bevrijding?
In mijn vaders bibliotheek vond ik Rimbaud. Met zo'n piepklein woordenboekje Frans-Nederlands (uit de reeks Langenscheidts Lilliput woordenboek) probeerde ik het gedicht te vertalen. Maar al bij het eerste couplet moest ik te veel woorden opzoeken en sommige stonden verdomme niet in Lilliput:impassibles, valeurs, criards, cibles.Ik snapte er geen hout van. Kwam hij nou bij de'Peaux-Rouges',de Roodhuiden, aan?
'Mevrouw Tromp? Waar gaatDe dronken bootprecies over?'
'Zielenroerselen,mon enfant,zielenroerselen...'
Ik opende een schriftje waarin ik alles opschreef over Arthur Rimbaud (1854 -1891). Inderdaad, hij werd slechts 37 jaar oud.
Toen al merkte ik dat zijn biografie te groot was; hoe kon iemand die zo jong was gestorven zoveel hebben meegemaakt? Zielenroerselen: homoseksueel, agressief; zijn amant, de dichter Verlaine, die op hem schoot, zijn vreemde avonturen in Afrika (ontdekkingsreizen, slavenhandelaar), zijn bezoek aan Harderwijk om aan te monsteren bij de Prins van Oranje omdat hij wilde dienen in het Knil op Java, maar na een paar weken deserteerde hij. Het houdt niet op.
In 2003 las ik van Graham RobbRimbaud de biografie,en toen ik die uit had dacht ik: al word ik tweehonderd jaar, zoveel zal ik nooit meemaken.
Maar in 1970 was ik zover nog niet.
Goddank las ik een gedicht dat mij weerspiegelde.
Het was een sonnet:Mijn bohème.(Ik pik even de vertaling van Paul Claes): 'Ik liep, de vuisten diep in mijn kapotte zakken;/ Mijn overjas werd ook een ideëel geval;/ Ik liep onder de hemel, Muze, jouw vazal;/ Ach jee, hoe hadden liefdesdromen mij te pakken!// Er zat een groot gat in mijn enige kniebroek./Ik kruimelde mijn pad, Kleinduimpje in mijn dromen;/ Vol rijmpjes, Grote Beer bood mij een onderkomen (...)'
Die overjas als een 'ideëel geval...' Prachtig!
Het duurde een jaar om die poëzie van Rimbaud te veroveren.
Zijn persoonlijkheid was al net zo raadselachtig als zijn poëzie, maar daarom boeiend. Men beschreef hem als: slordig, vette lange haren, hij spotte, was brutaal, hij vloekte, hij was domweg tégen. Tegen alle conventies, hij deed nooit wat men van hem verwachtte. Wat leek zijn biografie op zijn poëzie: een onoplosbaar raadsel. Tijdenlang ben ik op zoek geweest naar het boek van de Nederlandse psychiater E. Verbeek:Arthur Rimbaud: Een pathografie. Toen ik het bezat, verloor ik het weer bij een vriendin die zelf psychiater was. Ik herinner me dat Verbeek meende dat Rimbaud leed aan schizofrene psychoses. Tja, daar had ik niets aan, eigenlijk.
Zijn zielenroerselen zitten verborgen in zijn poëzie - en hij weekte ze los in mijn geest. Lees maar: door velen, ook door mij, de mooiste strofe gevonden vanLe bateau ivreis deze:'Si je désire une eau d'Europe, c'est la flache/ Noire et froide où vers le crépuscule embaumé/ un enfant accroupi plein de tristesses, lâche/ Un bateau frêle comme un papillon de mai.'
Een kind dat op zijn hurken in het water een vlinder als boot te water laat.
Boeiend: Rimbauds persoonlijkheid was al net zo raadselachtig als zijn poëzie