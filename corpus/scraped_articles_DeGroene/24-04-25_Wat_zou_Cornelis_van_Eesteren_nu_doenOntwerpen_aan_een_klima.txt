'Wat zou Cornelis van Eesteren nu doen?' Ontwerpen aan een klimaatrechtvaardige wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 april 2024
Onlangs werden de winnaars gepresenteerd van de prijsvraag 'Ontwerpen aan een klimaatrechtvaardige wereld', uitgeschreven door de Van Eesteren-Fluck & Van Lohuizen Stichting. Klimaatverandering vereist een nieuwe ruimtelijke ordening.
Architect en stedenbouwkundigeCornelis van Eesteren (1897-1988) was de geestelijk vader van het functionele bouwen, waarbij wonen, werken, verkeer en recreatie strikt gescheiden werden. Want de arbeidersgezinnen moesten vanuit de stinkende, sterk vervuilde binnensteden met vochtige woningen verhuizen naar groene wijken met veel lucht en ruimte. Gezonde en betaalbare woningen, voor een menswaardig bestaan, voor tienduizenden mensen, dat was de opgave. Samen met de planoloog-wetenschapper Th.K. van Lohuizen (1890-1956) ontwierp Van Eesteren in 1934 het Algemeen Uitbreidingsplan (aup) dat de basis vormde van de Westelijke Tuinsteden en de wijk Buitenveldert in Amsterdam die in de jaren vijftig daadwerkelijk werden gebouwd. Het uitgraven van de Sloterplas als het grote groenblauwe hart van de nieuwe wijken in West was ook een idee van Van Eesteren, net als het 'vingerstadmodel' waarbij stadswijken zijn gescheiden door brede groenstroken.
'Die integraliteit van denken en werkendie kenmerkend is voor grondleggers hebben we ook nu weer nodig', zegt Hilde Blank. 'Het is onze overtuiging dat je interdisciplinair moet werken om echte doorbraken te kunnen veroorzaken. Doorbraken die we in de huidige tijd weer nodig hebben.'
Blank, in het dagelijks leven stedenbouwkundige en directeur/eigenaar van bvr, Bureau voor Ruimtelijke Ontwikkeling te Rotterdam, is voorzitter van de Van Eesteren-Fluck & Van Lohuizen Stichting (EFL Stichting) die de nalatenschap van de twee ruimtelijke-ordeningspioniers beheert.
'We interpreteren hun gedachtegoed heel breed, vrij naar deze tijd', relativeert ze. 'Het is belangrijk dat je vanuit meerdere invalshoeken en nieuwe concepten naar problemen kijkt. Dat geldt zeker als je gaat nadenken over de ruimtelijke consequenties van de klimaatverandering. Want ontwerpen is één ding, maar wetenschappelijke feiten en onderzoeken zijn essentieel. En vervolgens heb je beleidsmakers en ook politici keihard nodig om daadwerkelijk iets groots te kunnen doen.'
'Die mannen belichaamden het enorme vooruitgangsoptimisme dat kenmerkend was voor de naoorlogse jaren', vult medebestuurslid Maarten van Poelgeest aan. 'Het volstrekte geloof dat alles planbaar is, dat er voor elk probleem een oplossing te bedenken is, als je er maar samen aan gaat staan.' Van Poelgeest was acht jaar als wethouder in Amsterdam verantwoordelijk voor ruimtelijke ordening, grondzaken en klimaat en energie en sinds 2014 is hij partner bij adviesbureau Andersson Elffers Felix (aef).
Het was niet voor niets dat Van Eesteren op zijn werk een witte stofjas droeg, vertelt Van Poelgeest. 'Hij gaf daarmee aan dat hij niet zomaar een ambtenaar was maar een deskundige met een wetenschappelijke benadering. Alsof het goede doen een neutrale keuze was.'
Planologie was gedurende de kabinetten-Rutte op landelijk niveau stilstaand water. Nederland was af. De overheid moest vooral faciliteren, de markt moest de oplossingen bieden. Ruimtelijke ordening had zelfs geen minister meer, want planologie konden we wel aan de lokale overheden overlaten. De gevolgen zijn overal langs snelwegen zichtbaar, waar grote pakhuizen de zichtlijnen domineren.
Een absurd beleid, met het inzicht van nu. Door het klimaatvraagstuk wordt onze delta alleen maar drukker. Meer mensen, meer water, meer dieren, meer plek voor windmolens en zonneweiden, allemaal ruimteclaims die met elkaar concurreren. Juist in zo'n situatie is ruimtelijke ordening alleen maar belangrijker. Het is een besef dat inmiddels ook in de politiek is doorgedrongen. Er komt zelfs een nieuwe nota ruimtelijke ordening.
Water- en bodemsturend zijn nu de buzzwoorden. Ons toekomstige klimaat bepaalt waar in de toekomst nog gebouwd gaat worden. 'Maar wat het feitelijk betekent, is nog weinig doordacht', zegt Hilde Blank. 'Veel wijken kun je niet meer bouwen, want die zitten onder het putje.' Er zullen fundamentele keuzes gemaakt moeten worden, constateert Maarten van Poelgeest. 'De hele energie-infrastructuur zal allesbepalend worden. Allerlei activiteiten zullen niet meer mogelijk zijn.' Hij geeft een voorbeeld: 'De provincie Noord-Holland heeft op dit moment tien bedrijfsterreinen terwijl er de komende jaren maar drie van de gewenste hoeveelheden stroom voorzien kunnen worden. Er moeten harde keuzes gemaakt worden.'
Wat zouden Van Eesterenen Van Lohuizen in deze situatie doen? Die vraag staat eigenlijk centraal in de prijsvraag 'Ontwerpen aan een klimaatrechtvaardige wereld' die de EFL Stichting twee jaar geleden uitschreef. Ruim veertig teams leverden hun eerste voorstellen in waarvan er uiteindelijk zes hun uitwerkingen aan een jury mochten presenteren. Drie winnaars mochten vervolgens een jaar lang aan de projecten werken, die op 11 april in Den Haag werden gepresenteerd aan een gezelschap van collega's en ook beslissers op het terrein van ruimtelijke ordening.
Een van de winnende teams, Nederland Veganland?(zie pagina 8 in deze special),ging onderzoeken wat er gebeurt als we bij wet zouden verbieden om grond te gebruiken voor de productie van veevoer, vlees of zuivel. Zouden we ons land kunnen voeden? Hoe zou dat eruit komen te zien? En zou dit de wereld eerlijker maken?
De stedenbouwkundigen Lena Knappers en Bram van Ooijen verbeelden met hun project Humanity on the move(pagina 12)een probleem waar politici zich nog steeds niet aan willen branden: klimaatmigratie. Nu al worden mensen van huis en haard verdreven door extreme hitte of stijgend water. Een proces dat geleidelijk toeneemt met de verschillende scenario's voor de opwarming van de aarde. In eerste instantie vluchten mensen naar onder andere Nederland, maar uiteindelijk, bij extreme temperaturen, zullen Nederlanders op hun beurt door het stijgende water ook moeten vluchten, bijvoorbeeld naar het westen van Duitsland.
De Design Innovation Group ontwikkelde het project Rechtvaardige Drinkwaterlandschappen(pagina 16).Drinkbaar zoet water wordt extreem snel schaars. Hoe kan bij schaarste de winning van en toegang tot water rechtvaardig verlopen? En dus ook rechtvaardig voor landschap, natuur, water- en bodemsysteem, niet-menselijke waarden en toekomstige generaties? Dat is waar Rechtvaardige Drinkwaterlandschappen zich op stort. Drinkwaterbedrijven hebben leveringsplicht, maar de vraag is of ze die kunnen waarmaken, constateerde het team waarin ook een vertegenwoordiger van de bedrijven deelnam. Want het water is nu al tijdens hete zomers op verschillende plekken in ons land op. Er is dus nu al behoefte aan het toepassen van rechtvaardigheidsprincipes bij het verdelen van de schaarste.
'Belangrijk was dat een themavanuit verschillende invalshoeken werd benaderd door verschillende disciplines die samen op zoek gingen naar echte doorbraken', zegt Hilde Blank. 'Ze hoefden niet met planklare oplossingen aan te komen, als ze maar groot durfden te denken. Ze moesten een probleem agenderen, een manier van denken ontwikkelen die ook navolgbaar is.'
'Gelukkig mag het toekomstdenken weer', reageert Maarten van Poelgeest. 'Herman Tjeenk Willink pleit daar ook voor in zijn laatste boek,Groter denken, kleiner doen.We moeten visioenen hebben voor de toekomst, maar nu al de eerste stappen zetten naar het toekomstige doel. De drie projecten laten zien dat we nu al keuzes moeten maken voor onze drinkwatervoorziening, dat er nu al klimaatvluchtelingen zijn en dat we nu al vastlopen met de mest en stikstofuitstoot van de massale veeteelt.'
Mensen maken zich zorgen om het einde van de wereld, en soms ook om het einde van de maand. Klimaatrechtvaardigheid is dan ook nadrukkelijk in de prijsvraag verweven. 'Want er gaat op dit terrein veel mis', zegt Caroline Newton, fellow Van Eesteren Leerstoel aan de TU Delft en jurylid van de prijsvraag. Alleen al op wereldschaal: de rijke landen op het noordelijk halfrond veroorzaken de opwarming van de aarde en de arme landen op het zuidelijk halfrond zijn de eerste slachtoﬀers. Of neem een chemische fabriek die miljoenen liters schoon drinkwater gebruikt en die vervuild met chemicaliën weer loost. De reinigingskosten zijn vervolgens voor de gemeenschap. 'Ontwerpen kunnen bijdragen aan rechtvaardigheid of aan onrechtvaardigheid.' In een van de scenario's van Humanity on the move wordt daarom gekeken naar de historische uitstoot van CO2 door de afzonderlijke landen sinds de industrialisatie, om te bepalen hoeveel klimaatvluchtelingen die landen zouden moeten opnemen.
Door strategisch te plannen maken planologen alternatieven voor de toekomst mogelijk, is de visie van Newton. Wel moeten ze dan afstappen van de traditionele top-downbenadering en met betrokkenen in overleg gaan over de toekomst. 'Zo is de Vlaamse bouwmeester een project gestart met de bewoners van de kustplaatsen over de toekomst van de kust. Hoe is het daar in 2100? Welke gebieden moeten we aan de zee laten? Waar trekken de mensen zich terug? Waar blijven ze? Dat gesprek was broodnodig en het deed iedereen goed om het debat aan te gaan.'
Voor Caroline Newton is Jeremy Till een inspiratiebron. De Britse hoogleraar en architect kijkt vooral naar de politieke en maatschappelijke consequenties van architectuur. Hij begint met mensen en niet met structuren, architectuur is geen autonome discipline. Architecten moeten zich volgens hem aanpassen aan de maatschappelijke omstandigheden die ze aantreﬀen en hun tekentafelplannen daarop afstemmen.
Verdichting van stedelijke gebieden wordt nu gezien als klimaatvriendelijke manier van bouwen omdat zo het groene buitengebied gespaard blijft, geeft Newton als voorbeeld. 'Maar ook dan moet je bijvoorbeeld goed kijken naar de distributie van voorzieningen, zijn die wel eerlijk verdeeld? En vinden de besluitvormingsprocessen wel op een eerlijke manier plaats? Heeft iedereen een gelijke stem?'
Een architect moet vooral de verschillen tussen mensen erkennen, vindt de fellow Van Eesteren Leerstoel. 'Tussen mannen en vrouwen, zwart en wit, jong en oud, arm en rijk, nieuwkomers en mensen die al in de wijk wonen. Brengt die verdichting bijvoorbeeld geen uitsluitingsmechanismen op gang, worden arme mensen niet de wijk uitgedreven?'
Gelukkig besteden ontwerpersde laatste jaren meer aandacht aan zachte waarden, zoals sociale rechtvaardigheid, gezondheid en natuur, constateert Hilde Blank van de EFL Stichting. 'Dat zie je ook terug in de uitverkoren projecten. Ze benoemen het ongemak, zetten mensen aan tot vrijer denken.' Ze houden ook de langere termijn op de agenda, vindt Maarten van Poelgeest, en dat is van groot belang. 'Want daar gaat de politiek steeds minder over. Tot die hijgerigheid heeft de ruimtelijke ordening zich ook te verhouden.'