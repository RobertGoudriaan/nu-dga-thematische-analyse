Zakendoen via de achterdeur De ayatollahs helpen het Kremlin vooruit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Iran helpt Rusland niet alleen aan wapens om Oekraïne kapot te maken, het helpt het land ook bij het omzeilen van westerse sancties. Cryptomunten spelen daarin een belangrijke rol.
'Ik heb mijn auto verkochtom bitcoins te kunnen delven. Ik had veel snellere computers nodig', zegt de 22-jarige Iraniër Ali. De ict'er kon geen baan vinden en gooide twee jaar geleden het roer om. Hij richtte zich op cryptomunten. Daarmee verdient hij nu tussen de vijf- en achthonderd dollar per maand. De dertiger Parsin heeft in zijn huis in een buitenwijk van Teheran zelfs twaalf computers staan die cryptomunten creëren. Hij leende ruim vijfduizend euro om de computers te kunnen aanschaffen. 'Een vriend vertelde dat hij duizend dollar in de maand verdient en dat leek me een goed idee.'
Iran heeft het omzeilen van sancties inmiddels tot kunst verheven en daarbij spelen cryptomunten een grote rol. Ze worden gemijnd op grote farms en door kleine zelfstandigen als Ali en Parsin. Daarnaast creëerde Iran een banksysteem met talloze dochterondernemingen in het Midden-Oosten en Oost-Azië dat het land in staat stelt om de economische blokkade te weerstaan. Russische ministers en managers lopen nu bij de ayatollahs de deur plat voor lessen in het omzeilen van de westerse sancties. De twee landen ontwikkelen ook samen een alternatief voor het internationale betalingssysteem Swift.
Teheran moet over een groot handelsvolume in crypto's beschikken om de sancties effectief te kunnen ontduiken, want met name van nieuwe munten is niet te achterhalen waar ze gemaakt zijn en wie de eigenaar is. Sinds 2019 krijgen beleggers daarom toestemming om de munten teminenals ze kunnen beschikken over overschotten aan elektriciteit. Wel zijn ze verplicht de bitcoins te verkopen aan de Iraanse Centrale Bank. Als illegale miners betrapt worden, raken ze hun computers kwijt, maar ze krijgen geen boete.
'Digitaal geld is het enige middel om de hegemonie van de Amerikaanse dollar te overwinnen', zegt de Iraanse parlementariër Mohammad Reza Pour-Ebrahimi tegen Iraanse media. Volgens hem zijn de digitale munten essentieel bij het ontwijken van de internationale sancties.
'Vroeger verdiende ik meer dan duizend dollar per maand, maar ik krijg nu hooguit de helft', zegt Parsin. De lage internationale bitcoinprijs speelt hem parten. Hij verkoopt de crypto's aan een Iraansesarafi,een erkende geldwisselaar die de munten doorzet naar de Centrale Bank. Bedrijven kunnen die munten vervolgens aanschaffen voor hun internationale handel. Een kennis van Parsin bijvoorbeeld importeert kleding uit Turkije en Rusland. 'Vanwege het volledige verbod op transacties betaalt hij met crypto's.'
Iran is zeer actief met crypto-mining.Hoewel de bevolking niet groter is dan één procent van de totale wereldbevolking, wordt volgens het Amerikaanse tijdschriftForeign Policy4,5 procent van de wereldwijde cryptoproductie in Iran uitgevoerd. Meer dan twaalf miljoen Iraniërs investeren in crypto's, schatten buitenlandse bronnen. Iraanse media noemen hogere aantallen, omdat veel mensen zonder vergunning aan de slag gaan. Elliptic, een bedrijf gespecialiseerd in het opsporen van verdachte transacties op blockchains, berekende dat het Iraanse regime meer dan een miljard dollar per jaar aan de bitcoin-mijnbouw verdient.
Bij de rest van de bevolking veroorzaken de miners overigens wel de nodige overlast. In grote steden als Teheran, Isfahan en Shiraz valt de elektriciteit bijna elke dag vier tot zes uur uit. Het Iraanse elektriciteitsbedrijf Tavanir geeft de schuld hiervoor aan de illegale crypto-mijnwerkers. 'Ook ik steel vaak elektriciteit uit gemeenschappelijke stopcontacten', erkent Ali. Hij sluit daarvoor een verlengkabel aan op de stopcontacten in de straat.
Iran importeert kleding, voedingsmiddelen, elektronica en medicijnen uit Rusland, China, Turkije, India, de Verenigde Arabische Emiraten en andere landen die de Amerikaanse sancties niet erkennen of graag ontduiken. Sinds kort kan er met deze landen ook officieel in bitcoins worden afgerekend en vinden de transacties plaats buiten het internationale betalingsverkeer. 'Het gebruik van cryptocurrency's is straks gemeengoed geworden in de Iraanse buitenlandse handel', meldde de Iraanse onderminister van Industrie, Mijnen en Handel trots op Twitter.
'Met de crypto's omzeilenRusland en Iran de westerse sancties', constateert Rem Korteweg, senior onderzoeker bij Instituut Clingendael. Volgens hem heeft Rusland straks een stroomoverschot, omdat ze olie en gas niet gemakkelijk kwijtraken. 'Ze hebben dus de capaciteit om heel veel crypto's te mijnen.'
De handel tussen Iran en Rusland is vorig jaar tot meer dan vier miljard dollar opgelopen, een stijging van maar liefst tachtig procent ten opzichte van 2020. Deskundigen verwachten de komende jaren een stijging naar 25 miljard dollar. Het grootste Russische aardgasbedrijf Gazprom sloot onlangs een contract af van veertig miljard dollar om gas- en olievelden te ontwikkelen in Iran.
De innige samenwerking krijgt nu ook op het strijdtoneel gestalte. Vanaf 10 oktober zaaien drone-aanvallen dood en verderf rond de grote steden in Oekraïne. Met name de civiele Oekraiense infrastructuur wordt zwaar getroffen. 'Russische raketten en Iraanse drones hebben meer dan een derde van de Oekraïense energiesector verwoest', constateerde de Oekraïense president Volodymyr Zelensky in een video op Twitter.
Het gaat om honderden Iraanse drones van het type Shahed-136, gemaakt door de Iran Aircraft Manufacturing Industrial Company, een bedrijf in handen van de Revolutionaire Garde. Daarnaast zou Rusland volgens Amerikaanse bronnen van Iran ook raketten van het type Fateh-110 en Zolfaghar gaan kopen. Beide typen raketten kunnen doelen raken op afstanden tussen drieen zevenhonderd kilometer. De Verenigde Staten legden daarom sancties op aan de Iraanse Revolutionaire Garde en een aantal Iraanse bedrijven die betrokken zijn bij deze levering. Volgens Oekraïne zijn onlangs tien Iraniërs omgekomen bij Oekraïense aanvallen toen zij Russische soldaten aan het trainen waren met de drones.
Een andere Iraanse manier om de sancties te ontduiken loopt via een netwerk van bedrijven in het buitenland. Om de export van ruwe olie en petrochemische producten naar Oost-Azië te vergemakkelijken vestigde pgpic, de grootste Iraanse oliemaatschappij, die op de Amerikaanse sanctielijst staat vanwege financiering van de Revolutionaire Garde, dochterondernemingen in de Verenigde Arabische Emiraten, Maleisië en Hongkong die een essentiële rol spelen bij het ontduiken van de sancties.
Zo importeerde China in 2021 meer dan vijfhonderdduizend vaten Iraanse olie per dag, blijkt uit berekeningen van persbureau Reuters.
Volgens tanker-volgplatform Vortexa voeren tussen december en mei drie Iraanse supertankers vanuit de Golf naar de Chinese haven Zhanjiang. De leverancier is dan op papier niet Iran, maar een van de buitenlandse dochterondernemingen. De koper van de olie maakt het geld over aan zo'n dochter en hiermee kan Iran vervolgens de broodnodige import financieren.
Deze inkomsten worden naar Iran gesmokkeld via koeriers, maar een groot deel daarvan staat nog steeds op de buitenlandse bankrekeningen van de Iraanse dochterondernemingen. De geheime Iraanse handel bedraagt meer dan tachtig miljard dollar per jaar, onthulde een lid van de Iraanse Raad van Geschiktheid en Oordeel tijdens een tv-debat. Volgens hem wordt het grootste deel van de Iraanse export van benzine, staal en petrochemicaliën beheerd door 'een verborgen systeem in het buitenland'.
'Het is niet uitgesloten dat Ruslandook zulke dochterondernemingen opricht', zegt Korteweg. Het is namelijk 'ongelooflijk lastig' om sancties waterdicht te maken. 'Op papier is het heel makkelijk om te zeggen dat wij geen zaken meer doen met Rusland of Iran, maar landen die zich niet houden aan het Europese sanctiebeleid, zoals China, kunnen heel makkelijk als intermediair functioneren.' Volgens Korteweg wordt het sanctiebeleid effectiever naarmate er meer landen meedoen. 'Als je nu kijkt naar wie de sancties volgen, dat is een derde van de wereldeconomie, waaronder de VS, Canada en Europa.' Deze landen proberen dan deurtjes dicht te doen door bepaalde bedrijven te identificeren als overtreder van de sancties, bepaalde diplomatieke signalen af te geven aan intermediairs of bepaalde producten op de lijst te zetten.
Iran en Rusland streven ook naar een alternatief voor het interbancaire Swift-systeem, waarvan ze beide zijn uitgesloten. Zo wordt binnenkort het Russische betalingssysteem Mir in Iran geactiveerd om de samenwerking tussen Russische en Iraanse banken te versterken. Hierdoor kunnen Iraanse handelaren roebels krijgen voor hun export naar Rusland, waarna ze met de Russische munt betalen voor hun import.
Rem Korteweg denkt echter dat de belangrijkste speler in een nieuw systeem niet Iran of Rusland is, maar China. 'China is al een tijdje bezig om zijn eigen ontluikende betalingsnetwerk, het Cross-Border Interbank Payment System, te versterken, en Iran en Rusland zullen daarbij aansluiten.' Volgens hem geven de ervaringen van Iran in 2014 en die van Rusland in 2021 China alleen maar extra energie om voort te gaan met de ontwikkeling van dat alternatieve betalingssysteem.
De situatie wordt nog verwarrender als het de Europese Unie, Amerika en Rusland in Wenen lukt om weer een nucleair verdrag met Iran af te sluiten. De boycot van Iraanse olie komt dan te vervallen, terwijl de westerse boycot van Russische olie eind dit jaar ingaat. 'Russische ruwe olie kan dan worden geïmporteerd via de Iraanse noordkust aan de Kaspische Zee en vervolgens vertrekken gelijkwaardige hoeveelheden ruwe olie in Iraanse tankers uit de Golf,' waarschuwen westerse diplomaten op de Europese nieuwssite Politico.
'Iran kan dan de rol van sanctiebreker spelen', zegt ook Korteweg, want volgens hem is het mogelijk dat Iran dan Russische olie gaat verkopen aan de Europese markt. 'Het is namelijk heel moeilijk om vast te stellen of de olie in een tanker voor honderd procent uit Iraanse olievelden komt.' Russische olie is weliswaar vaak zwaarder en zuurder dan Iraanse, maar dat kan door menging heel goed verhuld worden. 'Dat gaan we dan terugzien in de statistieken, want opeens blijkt een olierijk land als Iran dan zelf eerst grote hoeveelheden olie geïmporteerd te hebben. Dan is het wel duidelijk.'
De namen van de bitcoin-miners Ali en Parsin zijn fictief. Hun echte namen zijn bekend bij de redactie
De geheime Iraanse handel bedraagt meer dan tachtig miljard dollar per jaar