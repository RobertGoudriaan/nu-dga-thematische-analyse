Jim Brown 17 februari 1936 - 18 mei 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
29 juni 2023
Onverzettelijk, zowel op het veld als American-footballspeler bij de Cleveland Browns als als zwarte burgerrechtenactivist. Met Jim Brown moest je niet sollen.
Eigenlijk horen ze op fluisterende toon rond een kampvuur te worden verteld, de heldendaden van Jim Brown (1936-2023) op het brute strijdtoneel van de National Football League (nfl). Het zijn kronieken van een intimiderende figuur die met de eivormige bal even soepel als elegant tussen de grijpgrage handen van verdedigers laveert. De American football-legende en burgerrechtenactivist die op 87-jarige leeftijd overleed, deed het met een overrompelende kracht.
Het was eigenlijk pure onzin om de wereld ervan te overtuigen dat Jim Brown een gewone sterveling is, zoals deChicago Defenderdestijds schreef. Vooral de in huivering gehulde getuigenissen van reddeloze tegenstanders doen recht aan zijn verbluffende overmacht. De aard van de stoten die Brown alsrunning backvan de Cleveland Browns in de jaren zestig uitdeelde, waren niet in korrelige zwart-witbeelden te vatten. Die móest je gevoeld hebben. Alsof hij niet óm, zo klonk het, maar gewoon dóór mensen heen rende. Hoe hij dan in hemelsnaam te stoppen was? Een tegenstander had slechts één antwoord. 'Geef de hele verdedigingslinie een bijl.'
Brown dwong eerbied en ontzag af als sporter op het veld en was zich sterk bewust dat zijn erkenning als mens uitsluitend was verworven door zijn excellentie binnen de krijtlijnen. In een tijdperk zonder sterke spelersvakbonden leidde hij het verzet van overwegend zwarte kleedkamers tegen uitbuitende praktijken van witte eigenaars van de nfl. Met zijn gevoel voor zelfbeschikking effende Brown het pad naar een onafhankelijkheid en rijkdom die zwarte sporters voorheen nooit voor mogelijk hielden.
Binnen witte bestuurskamers zorgde een onbuigzame figuur als Brown voor verwarring. Niet alleen weigerde Brown uitgedaagd te worden door de bestaande machtsstructuren binnen zijn sport, hij schudde ze ook op. Brown sprak zich ook uit tegen ongelijkheid binnen en buiten zijn sport. De strijd die hij voerde te midden van scheefgetrokken maatschappelijke verhoudingen was compromisloos. 'Mensen zeggen wel eens, ja, de witte man heeft zijn voet diep in onze reet. Maar wees nou maar geduldig, geef hem tijd.I say No. Take it out. Now.'
Hij werd een sleutelfiguur binnen wat auteur Howard Bryant bestempelt als de Black Heritage binnen de Amerikaanse sport, waar de zwarte atleet vandaag nog steeds op voortborduurt. Op de historische Cleveland Summit in 1967 bracht hij meerdere zwarte sporters samen om een krachtig statement te maken. Aan de zijde van basketbalsterren Bill Russell en Kareem Abdul Jabbar sprak Brown zijn steun uit voor Muhammad Ali en zijn principiële dienstplichtweigering in de Vietnamoorlog. Brown zou later stellen dat het beeld van Ali als Amerika's meest gehate atleet pas werd bijgesteld zodra hij zijn spraakvermogen - vanwege parkinson - verloor.
In verzet tegen racisme werd vaak teruggegrepen naar traditionele vormen van 'mannelijkheid'. Brown zocht voortdurend naar manieren om die mannelijkheid - voor hem een vorm van emancipatie - uit te drukken. Van American football, zijn betrokkenheid bij de Black Power-beweging tot zijn wens om Hollywood-actiester te worden.
Niet iedereen kende het conceptblack powereen louter revolutionaire bijklank toe. Schrijver en denker Bell Hooks omschreef het als het omarmen van het patriarchaat en zag daarin een gemiste kans om zwarte emancipatie aan het feminisme te koppelen. Het imago als symbool van zwarte mannelijkheid droeg Brown als ereteken, maar bleek gelimiteerd. Zijn gewelddadige omgang met vrouwen wierp een donkere schaduw over een anders veelbetekenende maatschappelijke erfenis. Door de jaren heen beschuldigden meerdere vrouwen Brown van seksueel geweld. Zelf wees hij dat imago van de hand - 'Ik ben nooit veroordeeld geweest' - door te stellen dat hij doelwit was om zijn 'sterke zwarte politieke persoonlijkheid'.
Tegenstanders grepen de beschuldigingen aan om eeuwenoude stereotypes in de verf te zetten. De zwarte man afgeschilderd als niet te temmen roofdier was een diepgewortelde aanname waar ook Brown niet aan ontkwam. In zijn autobiografie beschreef hij die strijd al tijdens zijn universiteitsperiode. 'Tegenover Syracuse University moest ik bewijzen dat ik geïnteresseerd was in touchdowns, niet in witte vrouwen.'
Brown vocht en sprak voor 'zijn mensen', schrijft biograaf Dave Zirin. Maar daarbij hanteerde hij een enge definitie voor wie hij precies vocht. Voor Brown waren zwarte vrouwen die zich lieten gelden ondermijnend voor zwarte mannelijkheid en de zwarte familiewaarden. Of zoals Brown aan schrijver Jeremy Schaap toevertrouwde. 'In mijn leven heb ik veel mannen uitgedaagd. Maar als je met vrouwen moet dealen, ben je soms hulpeloos.'
Later werden zijn politieke keuzes onnavolgbaar. Hij steunde Republikein Nixon, maar sprak de begrafenisrede uit voor Black Pantheroprichter Newton. En hoe kon hij Trump steunen, toen hij tegenstander was van het Amerikaanse gevangenissysteem dat van opsluiten van zwarte mannen een businessmodel maakte?
De keerzijde van Browns onbuigzaamheid is dat hij zelden zelfreflectie toonde voor zijn kwalijke daden. Die dubbelzinnigheid maakt zijn nalatenschap gecompliceerd. 'Het is een verhaal van iemand met tekortkomingen, die ook heroïsche dingen deed', zei Howard Bryant. 'Jim Brown is heldhaftig, maar hij is geen held. Dat is de beste manier om naar zijn leven te kijken.'
'Als je met vrouwen moet dealen, ben je soms hulpeloos'
George Rose / Getty Images | 1983