Zeg dat de mensen hier doodgaan Literatuur Sally Hayden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
InEn de vierde keer zonken welegt Sally Hayden bloot wat de gevolgen zijn van het Europese beleid om migranten en vluchtelingen buiten Europa te houden. Een ongemakkelijke confrontatie.
Op een zondagavond inaugustus zit de Ierse onderzoeksjournalist Sally Hayden thuis in haar kamer in Noord-Londen iets op Netflix te kijken, als er een Facebook Messenger-bericht binnenkomt.'Hi sister Sally, we need your help',staat er. Het bericht blijkt te komen van iemand uit de Libische migrantengevangenis Ain Zara, vlak bij Tripoli. Hayden begrijpt er niets van: hoe komt iemand op duizenden kilometers afstand aan haar naam?
Met deze scène begint haar prijswinnende boekMy Fourth Time, We Drowned,dat onlangs in Nederlandse vertaling verscheen. Zo begon vijf jaar geleden ook haar onderzoek naar de helse wereld van de migrantendetentiekampen in Libië, waar tussen 2017 en 2022 meer dan honderdduizend mensen uit Afrika zijn opgesloten, gemarteld, verkracht en verhandeld, én naar de rol van Europa en de Verenigde Naties daarbij. Hayden hoort in de daaropvolgende 24 uur van haar contactpersoon dat hij uit Eritrea komt en samen met honderden andere mannen in een loods rondom deze éne smartphone zit. Dat zij hun laatste hoop is. In een andere loods zitten de vrouwen en kinderen, inclusief baby's en peuters. Ze vertellen dat ze maandenlang door de bewakers zijn mishandeld, vernederd, gedwongen zijn als slaven te werken voor rijke Libiërs, dat veel vrouwen werden verkracht. En dat onlangs gevechten zijn uitgebroken in de buurt van het kamp en de bewakers opeens zijn vertrokken. De gevangenen zien vanuit het detentiecentrum rook opstijgen, horen bommen ontploffen in de buurt. Ze smeken om te worden gered.
Vanuit haar Londense flat trekt ze zoveel mogelijk na; ze vraagt om foto's van de omgeving, video's, selfies, gps-locaties, contactgegevens van familieleden. Ze belt haar contactpersoon regelmatig. Vraagt om details. Ze checkt de situatie in Libië, ziet dat het klopt dat er op die locatie gevechten zijn uitgebroken tussen Libische milities. Hayden zoekt contact met de VN en internationale hulporganisaties in Libië, die zeggen niets te kunnen doen, ze mailt als freelancer hoofdredacties om het artikel te plaatsen, maar krijgt geen reactie. Ze voelt zich machteloos en begint screenshots van haar chats met de vluchtelingen op Twitter te posten, die al snel door honderdduizenden en daarna miljoenen gebruikers worden gelezen en gedeeld. Opeens krijgt ze overal interviewverzoeken. 'Bij toeval was ik gestuit op een rampzalige schending van de mensenrechten, op misstanden die enorme proporties hadden aangenomen', schrijft Hayden.
Het is dan augustus 2018,zeven jaar nadat het regime van dictator Moammar Kadhafi met steun van de Navo omver was geworpen. In Libië brak een burgeroorlog uit en sindsdien strijden verschillende milities om de macht. Desondanks ondertekenden Italië en Libië in 2017 een memorandum van overeenstemming waarin werd afgesproken dat Libië de kustwacht inzet 'om de toevloed van illegale migranten' te stoppen. De EU trok honderd miljoen euro uit voor de Libische kustwacht, ontdekt Hayden. Zeelui, voorheen veelal mensensmokkelaars, gingen nu patrouilleren op de Middellandse Zee om vluchtelingen te onderscheppen. En het grensagentschap van de EU, Frontex, besloot reddingsoperaties voor de Libische kust stop te zetten. In plaats daarvan geven sindsdien patrouilles vanuit de lucht de Libische kustwacht de coördinaten van boten in nood. Zo kan de EU door Libië laten doen wat ze zelf vanwege mensenrechtenregels niet mag doen: vluchtelingen rechtstreeks terugsturen naar een onveilig land.
Hiermee verdwenen deze vluchtelingen ook uit het Europese nieuws. 'We duwen hen uit beeld en versterken de systemen om hen gemakkelijker te kunnen vergeten', schrijft Hayden. De gedetineerden uit Ain Zara worden uiteindelijk door de unhcr met evacuatiebussen naar een ander detentiekamp gebracht. Hayden denkt dan dat haar taak erop zit, dat dit een uitzondering is, dat het geïsoleerde slachtoffers zijn van een 'toevallige vergissing'. Maar al na een paar dagen krijgt ze nieuwe berichten via Twitter, Messenger en WhatsApp, van andere gevangenen die haar posts hebben gelezen. Ze ontdekt dat er op dat moment duizenden mensen vastzitten in zo'n veertig detentiekampen, die onder leiding staan van de door de VN gesteunde Regering van Nationaal Akkoord, een zwak regime dat afhankelijk is van milities die straffeloos opereren.
De getuigenissen van dehonderden vluchtelingen en migranten die Hayden uiteindelijk spreekt, komen griezelig overeen. Ze vertellen over martelingen en verkrachtingen, hoe ze in loodsen, kamertjes en kooien bijeen worden gedreven, als slaven verhandeld, afgeperst en uitgehongerd - een rantsoen van één maaltijd droge macaroni per dag is standaard. De kampleiders, vaak zelf mensensmokkelaars, martelen de vluchtelingen en eisen duizenden dollars van familieleden om het te laten stoppen. Soms worden de vluchtelingen daarna weer op een boot gezet, die vaak dan ook weer wordt onderschept door de Libische kustwacht, waarna het mishandelen en afpersen opnieuw begint. 'Sommigen sterven in gevangenschap', constateert Hayden, 'anderen zijn getraumatiseerd voor het leven.'
In haar boek plaatst ze regelmatig een bericht van een van de vluchtelingen zelf tussen de tekst. Dat werkt heel sterk. Terwijl je leest over de nalatigheid van de EU, de corruptie binnen de VN, de loze woorden van Europese regeringsleiders, de deals met corrupte regimes, het nonchalante afschuiven van verantwoordelijkheid door Frontex-woordvoerders (vluchtelingen die naar Libië zijn teruggestuurd? 'Dat valt buiten ons mandaat'), de decadente feesten van westerse hulpverleners in Tunis, duiken de gevolgen hiervan op in die cursiefjes:'Er is hier geen eten, geen water. Kinderen huilen. We lijden. (...) Zeg dat de mensen hier doodgaan.'Of:'De plek is als een grot, er is geen luchtweg naar buiten en naar binnen.'Of:'Help alsjeblieft. Vandaag persoon zelfmoord met benzine want hopeloos van UNHCR.'
'Ik ben in de hel',schrijft een vluchteling die in een raamloze martelkamer is geplaatst als straf voor het protesteren tegen zijn behandeling.'Mijn vrienden allemaal in het donker.'
Sally Hayden beschrijftin een bijna chronologisch verhaal haar journalistieke zoektocht naar de situatie in de verschillende detentiekampen en naar de verantwoordelijken. Ze vertelt het verhaal van de Eritrese tiener Essey en van al die andere contactpersonen die hun telefoons zorgvuldig verborgen en grote risico's namen om de buitenwereld bewust te maken van hun situatie. Ze reist naar Rwanda, Sierra Leone, steeds dieper Afrika in waar de vele tentakels van het EU-grensbeleid te vinden zijn die mede leiden naar de helse kampen in Libië, en vaart mee op een reddingsschip op de Middellandse Zee.
In Soedan zoekt ze uit waar de honderden miljoenen euro's die de EU heeft uitgetrokken om migratie vanuit en via Soedan tegen te houden, werkelijk aan zijn uitgegeven. Ze ontdekt dat de Soedanese regering het 'businessmodel' van migratie helemaal niet wil aanpakken; de kopstukken in de mensensmokkel 'hadden of hechte banden met de machthebbers of beschikten over genoeg geld om zich vrij te kopen'. De loopjongens en burgers die migranten gastvrij hielpen met tijdelijk onderdak of eten, werden opgepakt en jaren in de gevangenis gezet.
In oktober 2020 zit Hayden in Ethiopië in een stille rechtszaal. Onthutst ontdekt ze dat zij en haar Ethiopische vertaler de enige onafhankelijke waarnemers zijn. Twee van de belangrijkste mensensmokkelaars van Noord-Afrika staan terecht. Walid, die vorig jaar is uitgeleverd aan Nederland, en Kidane, die ook op een internationale opsporingslijst staat. Beide mannen worden ervan beschuldigd duizenden mensen uit verschillende Afrikaanse landen gevangen te hebben gehouden, te hebben uitgehongerd, geslagen en verkracht, waarbij hun familieleden werden afgeperst. Hayden had talloze getuigen over hun sadistische praktijken gehoord. Ondanks het feit dat Europese politici steevast zeggen dat ze mensensmokkel willen tegengaan, meestal als argument om nog hardere grensmaatregelen in te voeren, waren er in de rechtszaal geen internationale waarnemers, EU-vertegenwoordigers of buitenlandse journalisten aanwezig.
Langzaam, zorgvuldigen nauwgezet legt Hayden bloot wat de directe en indirecte gevolgen zijn van het Europese grensbeleid om migranten en vluchtelingen buiten Europa te houden. Haar onderzoekende opzet, fragmentarisch, gedetailleerd, met behulp van persoonlijke verhalen en getuigenissen, ondersteund door foto's, video's en harde cijfers, blijft van begin tot eind boeien. Ze laat zien hoe scheef het machtsevenwicht is, hoe ongelijk de kansen van mensen zijn. Hoe enorm de kloof is tussen de comfortabele werkelijkheid van de meeste Europeanen, ook die van haar, en die van mensen uit Afrika die minder hebben: minder kansen, minder rechten, minder toegang tot informatie. Die kloof maakt de confrontatie ongemakkelijk, liever zien we deze mensen niet. Sally Hayden slaat vanuit haar kamer in Londen de brug naar die andere werkelijkheid in Libië, en dat is bewonderingswaardig, knap en belangrijk.
Als een literair agent haar voorstelt een 'samengesteld personage' te creëren omdat anders niemand het boek zou willen lezen, en iemand anders vraagt of ze het boek niet kan fictionaliseren, weigert ze resoluut. Gelukkig. Want juist haar keuze om een journalistiek verslag te schrijven en zo deze 'episode van Europese schande' te documenteren, maaktEn de vierde keer zonken wezo onthullend en aangrijpend. Net als de verhalen van de honderden mensen die ze spreekt, die gevangen zitten in een poging Europa te bereiken. Hayden maakt die 'migranten', 'vluchtelingen', 'stromen', 'tsunami's' en hoe ze ook maar door politici en journalisten worden genoemd, weer tot mensen, tot individuen, met een verleden, met gevoelens, tot mensen die liefhebben en verlangen.
Sally Hayden,En de vierde keer zonken we: Vluchten langs de gevaarlijkste route naar Europa.Vertaald door Hans E. van Riemsdijk en Marijke Gheeraert, Nieuw Amsterdam, 461 blz.
'We duwen hen uit beeld en versterken de systemen om hen te kunnen vergeten'