Londen geeft het paradijs op In de wereld

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 oktober 2024
Londen- Het Britse Wereldrijk, of wat daarvan resteert, is weer wat kleiner geworden nu de Labourregering heeft besloten de Chagoseilanden te overhandigen aan Mauritius. Deze overgave volgt op succesvolle rechtszaken bij het Internationaal Hof die Mauitius tegen de Britten had aangespannen. De Conservatieve regering hikte aan tegen het loslaten van de archipel in de Indiase Oceaan, maar Keir Starmer handelde binnen drie maanden na tot premier te zijn gekozen.
Het nieuws werd op een uitgekiend moment gebracht. Omdat het Lagerhuis wegens de partijcongressen met reces was, hoefde minister van Buitenlandse Zaken David Lammy deze dekolonisering niet bekend te maken in de volksvertegenwoordiging. De boosheid van de Conservatieven was er niet minder om. 'Zal het stoppen bij het opgeven van Chagos?' vroeg kandidaatpartijleider Tom Tugendhat zich af. 'Argentinië aast al lang op de Falklands, terwijl Gibraltar een open wond is in onze relatie met Spanje.'
De Chagos-eilanden vormen een soort vliegdekschip voor de Britse en Amerikaanse luchtmacht. Vanaf deze eilanden - met hun vis, koralen en kokosnoten - stegen jaren terug bommenwerpers op richting Irak en Afghanistan. Het is ook een strategische plek om China in de gaten te houden, het land dat goede banden onderhoudt met de bestuurders van Mauritius. 'Xi Jinping wrijft in zijn handen van blijdschap', schreef de Conservatieve commentator Charles Moore.
Saillant detail: Mauritius werd juridisch bijgestaan door het advocatenkantoor Matrix Chambers dat door Starmers goede vriend Philippe Sands was opgericht. Op dat kantoor werkt ook Cherie Blair, de vrouw van. Om zich in te dekken had het Britse ministerie van Buitenlandse Zaken na het nieuws snel een verklaring van de Amerikaanse regering verspreid waarin staat dat Joe Biden het met de Britse beslissing eens is. De Brits-Amerikaanse luchtmachtbasis zal gewoon in gebruik blijven.
Groot-Brittannië had de 58 eilanden in 1786 van de Fransen overgenomen. De eilandbevolking bestaat uit een mengeling van Aziaten en Afrikanen die er door de koloniale grootmachten heen waren gebracht om het land te bewerken, al dan niet onder dwang. Eind jaren zestig begonnen de Britten, in opdracht van de Verenigde Staten, de 1500 eilandbewoners te verplaatsen naar Mauritius, een afstand van 2100 kilometer, en de Seychellen, 1800 kilometer verderop.
Deze vijf jaar durende volksverhuizing, bedoeld om de militairen vrij spel te geven, verliep op mensonterende wijze. Mensenrechten werden op allerlei manieren geschonden. Zo kregen Chagossianen die op bezoek waren in Mauritius voor terugkeer opeens te horen dat er geen boot terugging. De Britse staat vergaste duizend huisdieren in de hoofdstad Diego Garcia, wat door de Chagossianen werd opgevat als een waarschuwing. In Mauritius en de Seychellen zouden veel Chagossianen, uit hun paradijs verdreven door de Britten, in armoe leven.