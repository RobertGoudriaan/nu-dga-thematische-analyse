Niet gedwee ten onder

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
'Er is niets aan de hand, kameraad,alles is zoals het hoort.' Maar natuurlijk is er wel iets aan de hand, iets veel ergers dan een 'natuurramp', zoals de Partij het noemt.
In deze roman, de tweede van Frank Nellen, volgen we via de zwijgzame Dani een kwart eeuw Oekraïense geschiedenis. Het verhaal van Dani wordt letterlijk in tweeën gesplitst door de Oekraïense kernramp van 1986 - precies midden in de romanDe onzichtbarenontploft de kernreactor in de buurt van Tsjernobyl, en moet hij zijn geboortedorp en zijn verleden achterlaten. Het is immers onbewoonbaar geworden.
Dani eindigt in Kiev als afwasser in een sjiek hotel, midden in de moderniteit van de hoofdstad. Het is alsof de geschiedenis een hand op zijn rug heeft en hem steeds naar sleutelmomenten leidt, want in 1989 wordt hij, zonder dat zelf te willen, meegetrokken naar een studentenprotest tegen de Partij.
Daar kijkt hij toe terwijl een buste van Lenin ('de schedel voor de robuustheid van het moederland; de sik voor de geslepenheid van de revolutionairen van het eerste uur') op de grond uit elkaar spat en van niets mooiers of stevigers gemaakt blijkt te zijn dan gips. Het is een van de vele passages die er zo dik bovenop liggen dat ze geen duiding behoeven - Nellen is namelijk niet bang om gebruik te maken van zeer heldere, tastbare en eenvoudige symboliek. Het is verrassend hoe goed dit werkt, je schiet vol, tegen beter weten in.
Dat 'beter weten' in de zin hierboven verraadt een literatuuropvatting die er bij mij blijkbaar toch in is geslopen in de laatste jaren: dat iets literaire meerwaarde zou hebben alleen als het zich bóven de eenvoud van een goed verhaal zou bevinden op de een of andere manier, door ironische afstand of intertekstuele slimmigheden of taalexperimenten of ingewikkelde metaforen.
Niets daarvan in deze roman. Dani's jeugd in het dorp in de jaren zeventig is van een ontroerende schoonheid. De lange dagen in de schoolbanken, één groot gevecht tegen de kou en de verveling, de weddenschapjes met de jongens, de excursies naar het bos met zijn lieve, grote vriend Igor die dom is door de deuk in zijn voorhoofd.
En natuurlijk Pavel, de weesjongen die op een dag in het dorp opduikt, met één lichtblauw oog, de andere oogkas bedekt door een ooglapje. Hij betovert Dani met zijn stem en de verhalen die hij vertelt, over socialistische helden. Hij is een'viroejoetsji,een aanhanger. Een gelover.'
Des te groter is de desillusie wanneer Dani en Pavel volwassenen zijn; op die dag in 1989 zijn het de handen van zijn jeugdvriend die de buste van Lenin ten val brengen. Hoe kan die hoopvolle jongen van toen nu ineens zijn mond vol hebben van de mislukkingen van het socialisme?
Niet dat Dani die mislukkingen niet ziet, overigens. De alomtegenwoordige corruptie en zwendelarij die de prominenten rijk houden, de dronkenschap en armoede die de onzichtbare arbeiders stil houden, de censuur, hij heeft het allemaal van dichtbij meegemaakt. In de lampenfabriek waar hij werkte tot de kernramp werd het productietempo in kilo's gemeten, niet het aantal geproduceerde lampen. Dus maakte de fabriek steeds grotere, zwaardere, onbruikbare lampen gevuld met cement en kocht de voorman iemand om om dat niet op te schrijven.
Maar wat is het alternatief? Als in 1991 de Sovjet-Unie definitief tot een einde komt neemt de chaos alleen maar toe, geld is niets meer waard, in de universiteitsbibliotheek worden hompen vlees geruild voor cosmetica. 'De communistische samenleving was een naïef experiment gebleken, de postcommunistische een luchtspiegeling.'
Ook Pavel moet dat ergens gevoeld hebben, dat de ene mislukte revolutie de andere zou opvolgen. In een wanhopige brief citeert hij een gedicht (voorzover ik kan vinden overigens van een fictieve dichter! Zou Frank Nellen het echt allemaal zelf verzinnen, je kunt het je bijna niet meer voorstellen): 'Met de leegte achter ons/ gaan wij over bergen/ over rivieren en steppes/ en ik vraag me af/ of iemand zich bezighoudt/ met de leegte voor ons.'
Hoe het verder afloopt met Dani en Pavel kan hier beter niet verklapt worden. Het tragische van deze jongens is dat ze, zoals Oekraïne in een groot deel van de geschiedenis, machteloos staan tegenover grotere machten. Het wonderlijke is dat ze na een leven in de onzichtbaarheid toch nog iets willen, wat precies dat weten ze niet, maar ze zullen ervoor vechten. 'Het lot mocht dan vaststaan, en ook alle ellende die daarmee samenhing, dat betekende niet dat ik gedwee ten onder zou gaan.'
Frank Nellen heeft metDe onzichtbareneen zeer geslaagde roman geschreven. Een goed verhaal, vol onvergetelijke personages die tegen een achtergrond van mooi-droevig-geestig beschreven sovjet-treurnis een leven proberen te leiden. Veel ontbreekt dat je wel zou verwachten, er komt bijvoorbeeld geen noemenswaardige liefdesrelatie in voor, en Dani's innerlijke leven is oorverdovend stil vergeleken met de zelfreflectie die we gewend zijn in hedendaagse romans. Soms kun je het niet laten om te denken: maar wat vóel je daar nou bij? Maar die concentratie op de buitenwereld, niet de persoonlijke geschiedenis maar de geschiedenis van een land, is een uitzonderlijk prettige verrassing.
Hij voelde dat de ene mislukte revolutie de andere opvolgde
Bruno Barbey/ Magnum Photos/ ANP | Odessa, Oekraïne, 1988  FRANK NELLEN De onzichtbaren Hollands Diep, 256 blz.