Hoogbouw

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 juli 2023
TELEVISIE Depot
InUnder Tomorrow's Sky(Jan Louter) leerden we in 2021 architect Winy Maas, zijn bureau en hun wereldwijd oeuvre kennen. 'Stedenbouwkunde en architectuur = optimisme, want je construeert de toekomst' - die in hun visie gezocht dient in hoogbouw. Nu komen we Maas weer tegen, samen met Sjarel Ex (die we kennen uitConducting Boijmansvan Sonia Herman Dolz, 2015). In en rond één voyant bouwwerk: het Depot van Boijmans Van Beuningen.Faut un détour,zou Michelin zeggen, maar door de komende documentaireDepot: Reflecting Boijmans,ook van Dolz, zeg ik:faut le voyage(al blijkt een kaartje reserveren geen sinecure).
Zoals Boijmans-directeur Dirk Hannema en architect Ad van der Steur in 1935 een bijzonder gebouw 'als een handschoen passend' rond één grote kunstcollectie realiseerden, zo hebben Maas en Ex het gepresteerd een immens gegroeide collectie (151.317 werken) te huisvesten in een hoogbouw-spiegelpaleis met parkdak. Mede noodzakelijk doordat destijds aan een depot niet was gedacht: er leek ruimte zat. Dat het trots makende gebouw de Rotterdamse bourgeoisie vanaf 1935 tot volop schenkingen verleidde was niet volledig ingecalculeerd. We zijn 88 jaar verder. Dit gloednieuwe Depot moet de collectie voor minstens driehonderd jaar veiligstellen volgens de heren, wat tekenend lijkt voor een wel heel uitzonderlijk optimisme. Maar blij maken gebouw en film zeker. Hoeveel documentaires doen dat?
Blij door het enthousiasme van het duo, dat elkaar letterlijk en figuurlijk de bal toespeelt maar ook vriendschappelijk vliegen afvangt. Door de manier waarop 1935 en 2021 dooreen zijn gemonteerd in verschillen én parallellen. Door meesterwerken (uilskuikens van Bosch; Titus; Kandinsky) die kort voorbij komen als aha-erlebnis, maar die we bar lang niet op zaal zullen zien. Door de kracht die het ontwerp tijdens de bouw steeds meer blijkt te bezitten en door zijn zestienhonderd spiegels letterlijk uit te stralen; door het soms Haanstra-achtig volgen van de bouwvorderingen; doordat het aanbrengen van de ingewikkelde trappen later op zijn plaats valt met een grote schat in de collectie: een heuse Piranesi-tekening. Blij met de vrolijke videoprojecties van Pipilotti Rist. Door de fijne filmmuziek van Paul M. van Brugge. Zoals ook lied en fluisterende stemmen dat doen. Het heeft iets tofs, gewoons en bijzonders ineen - Rotterdams, zeg maar.
Overigens valt er soms heel wat af te huiveren. Bij beelden die tonen dat het museum zelf niet alleen vol asbest zat, maar dat het er soms dweilen met de kraan open was. Dat dweilen letterlijk te nemen en die kraan in de vorm van hemelwater. Doorweekte muren in wat overdreven 'Louvre aan de Maas' wordt genoemd - maar een topcollectie is het wel. Weer hebben ze er een jaloersmakend icoon bij in Rotterdam. Maar het oude gebouw 'ligt aan de beademing' (Ex) en lijkt voor lang gekluisterd aan de intensive care. Daarover en over Ex' vertrek gaat de film niet.
Walter van der Kooi
Sonia Herman Dolz (regie),Depot: Reflecting Boijmans,NTR, Het uur van de wolf, donderdag 13 juli, NPO 2, 22.10 uur