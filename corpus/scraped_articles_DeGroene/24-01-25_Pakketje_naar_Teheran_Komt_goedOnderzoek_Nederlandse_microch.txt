'Pakketje naar Teheran? Komt goed!' Onderzoek Nederlandse microchips voor Iraanse gevechtsdrones

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Voor onderdelen van Russische wapens, zoals NXP-microprocessors in Iraanse drones, gelden strenge exportrestricties. Toch blijkt het eenvoudig ze de grens over te laten brengen.
Het kleine, zwarte vierkantjeis slechts 1,4 bij 1,4 centimeter en nog geen anderhalve millimeter dik. Toch is de 32-bit arm Cortex-M3 microcontroller van de voormalige Philips-dochter NXP een veelzijdige krachtpatser met onder meer 512 kB flash memory, 64 kB of data memory en een 8-channel general purpose dma-controller. Multifunctioneel én energiezuinig.
De vierkantjes zitten in consumentenelektronica, medische apparatuur en communicatiesystemen. In wasmachines, haardrogers én in Iraanse gevechtsdrones die Rusland op dit moment massaal inzet in Oekraïne. Dagelijks maken ze slachtoffers onder militairen en burgers. Het is dan ook niet voor niets dat de microcontrollers van NXP op Europese en Amerikaanse sanctielijsten staan. Ze mogen onder geen beding naar Iran en Rusland geëxporteerd worden en lidstaten moeten maatregelen nemen om het ontduiken van sancties te voorkomen. Export naar 'derde landen' buiten de EU is aan strenge restricties onderhevig.
De Iraanse drone-productie draait desondanks op volle toeren. Hoe kan dat? Hoe gemakkelijk is het om de gesanctioneerde nxpmicroprocessors naar het land te verschepen? We namen de proef op de som en binnen twee weken lagen de in Nederland online aangeschafte chips op het door ons aangegeven adres in Teheran. Op de route van ruim vijfduizend kilometer vond geen enkele serieuze controle plaats. In ons onderzoek ontdekten we bovendien dat Iraanse bedrijven ook sluiproutes gebruiken via een 'betrouwbaar' derde land als Dubai. En ook een pakketje met de post kwam gewoon aan.
De op papier stevige sancties die zijn ingesteld tegen landen die wapens leveren aan Rusland stellen in de praktijk niets voor. Bedrijven zijn niet geïnteresseerd in aan wie hun producten worden verkocht en overheden controleren de naleving niet of nauwelijks. 'Het is opmerkelijk dat vrachtwagens zonder controle vanuit Nederland naar Teheran kunnen rijden', reageert een sanctiejurist. 'Elke Iraanse nummerplaat moet een rode vlag zijn.'
Buitgemaakte Russische wapens in Oekraine worden sinds het begin van de Russische invasie zorgvuldig uit elkaar gehaald, waarna elk klein stukje militaire hardware in databases wordt gecategoriseerd. 'Van raketsystemen tot ballistische raketten en van tactische radio's tot platforms voor elektronische oorlogsvoering; de oorlogsmachine van het Kremlin is vaak afhankelijk van onderdelen die uit het buitenland komen', schrijft de Britse denktank rusi. In de zomer van 2022 identificeerden zij al aan de hand van databases en eigen veldwerk dat het Russische leger sterk afhankelijk is van westerse technologie.
RUSI ontdekte minstens 450 soorten unieke, in het buitenland geproduceerde componenten, waarvan de meeste werden gemaakt door Amerikaanse bedrijven. Maar de micro-elektronica komt ook uit onder andere Nederland, Frankrijk en Duitsland. Vanuit Europese bedrijven waren de meeste componenten afkomstig van het in Nederland gevestigde NXP en het in Zwitserland gevestigde STMicroelectronics.
'Natuurlijk, ik neem het pakketje voor je mee.Voor een bescheiden bedrag breng ik de microchips naar Teheran.' De Iraanse chauffeur Hassan vervoert ingeblikte voedingsmiddelen, granen, rijst, verse dadels en dranken van Iran naar Nederland. Op de terugrit heeft hij altijd wel plek over. We doen ons voor als een Iraanse ondernemer die gesanctioneerde chips naar Iran wil smokkelen. Hassan is door de telefoon vol vertrouwen. 'In de Europese landen is de controle niet zo streng; in Turkije misschien wel, maar maak je geen zorgen, het komt helemaal goed.'
Maandelijks brengen honderden Iraanse vrachtwagens staal en ijzerwaren, oliën, vetten, groente, fruit en organische chemische producten naar West-Europa. Vorig jaar importeerde Nederland goederen ter waarde van 33 miljoen dollar uit Iran, Duitsland 104 miljoen dollar, Italië 52 miljoen dollar en België 34 miljoen dollar. Er is ook een levendig verkeer van mensen. Duitsland bijvoorbeeld gaf in 2023 maar liefst 37.300 visa aan Iraanse burgers die daarmee vrijelijk de Schengenzone in en uit kunnen reizen. Vanuit EU-landen importeert Iran onder meer voedsel, dranken, brandstoffen, chemische producten, technologiemiddelen, geavanceerde landbouwmachines, medische apparatuur en farmaceutische producten. Volgens de Iraanse douane is de waarde van de Nederlandse export naar Iran tussen maart en oktober 2023 met 26 procent gestegen. Van 533 miljoen naar 673 miljoen euro. Nederland is hiermee de derde handelspartner van Iran in West-Europa, achter Duitsland en Engeland. Opmerkelijk is dat het cbs over 2022 slechts een Nederlandse export naar Iran van 233 miljoen euro aangeeft.
'Ik ben volgende week twee dagen in Nederland.Kun je dan het pakket overdragen?' Hassan belt vanuit Hongarije. 'Daarna rij ik via België weer terug.' We besluiten nu daadwerkelijk de nxpmicrochips te bestellen die in de Iraanse drones gebruikt worden. Ze zijn online gemakkelijk te vinden. We tikken het serienummer in en kunnen bij verschillende websites met elektronicaartikelen een bestelling plaatsen. De chips gaan per stuk, maar duizend tegelijk is ook geen probleem. De prijs varieert van vijf tot acht euro per stuk, exclusief btw en verzendkosten.
We kiezen uiteindelijk voor de Duitse website Reichelt Elektronik. Zonder dat onze identiteit wordt gecontroleerd, plaatsen we de bestelling. Twee dagen later bezorgt ups het pakketje met de in aparte doosjes inpakte chips. We stoppen onze eigen tracker bij vijf chips en maken het pakketje weer dicht. De overige chips verzenden we met Post.nl naar een adres in Teheran. Ook nu wordt onze identiteit niet gecontroleerd. Via Track & trace blijven we ook van deze zending op de hoogte.
Op een parkeerplaats in Nederland staat Hassan naast zijn vrachtwagen. De zwartgeklede veertiger opent ons pakketje en kijkt in een van de doosjes met een chip. 'Het komt goed', stelt hij gerust en stapt in zijn daf-vrachtwagen met Iraanse nummerplaat.
Iraanse chauffeurs keren volgens IraansNederlandse bronnen nooit met lege handen terug naar hun land. 'Vaak met grote pakketten', zegt een handelaar, 'of zelfs een generator en grote hoeveelheden contant geld.' De formele handel gaat gelijk op met een informeel circuit, zo blijkt. Vervoer van gesanctioneerde goederen is geen enkel probleem, zegt een chauffeur. 'Collega's logeren soms twee weken in de opslagruimte van ons bedrijf totdat ze genoeg hebben om mee terug te nemen. De tocht van 5500 kilometer wordt nooit ondernomen zonder retourlading.'
De chauffeurs die regelmatig heen en weer pendelen zijn in dienst bij meerdere Iraanse transportondernemingen die de visa regelen en het transport coördineren. Op de Rasm.io-website, de Iraanse Kamer van Koophandel, zijn de bedrijven geregistreerd als privé-ondernemingen. Vele hebben echter een band met Persian Gulf International Transportation, een privéonderneming bestuurd door onder anderen Abdul Karim Naanakar. Deze commandant van de Iraanse Revolutionaire Garde verloor in de Iraans-Iraakse oorlog een been. Op foto's is te zien hoe hij in zijn rolstoel Khamenei's hand schudt.
'Vaak is het een uitdagingom te achterhalen  of achter de façade van een groot privé-bedrijf de invloed van de Revolutionaire Garde of het regime schuilgaat', zegt de Iraanse onderzoeksjournalist Fariborz Kalantari. 'Veel staatsbedrijven zijn verkocht aan particuliere partijen, waardoor een direct verband met het Iraanse regime lastig is aan te tonen.' Op de achtergrond trekt het regime echter wel degelijk aan de touwtjes. 'Als je de bedrijven goed onderzoekt, ontdek je dat ze worden bestuurd door mensen met nauwe banden met het regime. Of door een "Aka-zadah", een kind van de heer in het Perzisch. Kinderen van de machthebbers zitten dan in directie.'
Ook echte privé-ondernemingen trekken volgens Kalantari de aandacht van het regime, zeker in de transportsector. 'Als je dan goederen naar of van Iran moet vervoeren voor het regime, dan is weigeren geen optie.' Zeker als transporteurs zelf ook vaak schaduwactiviteiten ondernemen, zoals smokkelen. 'De Revolutionaire Garde zegt dan: "Jullie brengen goederen voor ons, en wij staan toe dat jullie deze activiteiten uitvoeren.'"
Er zijn wel strenge controles op de weg naar West-Europa, zeggen transporteurs. Vooral in Hongarije, gericht op de bestrijding van smokkelaars, drugs en wapens. De terugweg naar Iran vindt vrijwel altijd ongestoord plaats. 'Aan de Turks-Iraanse grens wordt ook nauwelijks naar de goederen gekeken', zegt een chauffeur. 'Het gaat daar meer om de correctheid van de benodigde documentatie.' Als een onverhoopte inspectie dreigt, dan verbergen ze het contante geld op een geheime plek in de vrachtwagen, vertelt een bron.
Onze Iraanse vrachtwagen rijdtvia Breda, Antwerpen en Brussel naar het Waalse plaatsje Donstiennes. Hier staat hij een paar uur stil op een bedrijventerrein, waar onder meer een reparateur van motoren is gevestigd. Daarna vervolgt onze chauffeur zijn reis via het vliegveld van Luik - ook hier staat hij even stil - naar Aken en Keulen. Via de A3 wordt om één uur 's nachts de Oostenrijkse grens bereikt.
De volgende dagen rijdt Hassan gestaag door: Oostenrijk, Hongarije, Roemenië, Bulgarije. Alleen slaappauzes op parkeerterreinen voor vrachtauto's en oponthoud aan de grenzen zorgen voor onderbrekingen. Na ruim vier dagen - en 2700 kilometer - bereikt hij het Turkse grensplaatsje Edirne. De grenzen van de Schengenlanden en ook de gedeeltelijke Schengenlanden Roemenië en Bulgarije vormden geen obstakel voor onze microchips.
Nederland en ook de andere Schengenlanden zou die terugrijdende vrachtauto's goed moeten controleren, reageert Yvo Amar van BenninkAmar Advocaten. 'Het is gek dat dat niet gebeurt.' Amar is expert op het gebied van economische sancties en exportcontrole en adviseert internationaal opererende bedrijven en financiële instellingen bij complexe onderzoeken en handhavingszaken.
'Er mag nog best veel naar Iran geëxporteerd worden', weet hij, 'maar dat geldt zeker niet voor halfgeleiders en microchips die in wapens gebruikt kunnen worden. Hiervoor gelden strenge regels, de uitvoer is vergunningsplichtig.' Export zonder vergunning is zelfs strafbaar. 'De douane moet daarop reageren.' Amar kan zich voorstellen dat Nederland vanwege internationale verdragen hierin actiever moet opereren. 'Zeker met de Iraanse export van wapens naar Rusland en zelfs Gaza.'
Ook producent NXP kan hierop worden aangesproken, vindt Cedric Ryngaert, hoogleraar internationaal recht aan de Universiteit Utrecht. 'Bedrijven hebben een zorgplicht: ze moeten hun klanten kennen en weten waarvoor de producten gebruikt worden.' Dat is natuurlijk moeilijk als producten als microchips via verschillende websites worden verkocht, maar ook dan moet een bedrijf duidelijke stappen ondernemen. 'NXP kan bijvoorbeeld externe experts inhuren die de risico's in kaart brengen. En die de vraag stellen: wat is ertegen te doen?' Ook de websites hebben een verantwoordelijkheid, zegt de hoogleraar.
'NXP kan de levering staken als de websites hun klanten niet goed in de gaten houden.'
NXP reageert met een pasklare Engelstalige reactie. Het bedrijf zegt zich in te zetten om de wet na te leven om ervoor te zorgen dat hun producten niet ongepast worden omgeleid naar landen onder embargo. Hiervoor houdt het bedrijf contact met regelgevende instanties wereldwijd. Daarnaast zijn ze aangesloten bij de Semiconductor Industry Association, waar de problematiek rond de toeleveringsketens van halfgeleiders naar embargo-gebieden wordt uitgelegd.Dual-usevan de chips voor alledaagse apparaten, zoals huishoudelijke apparaten, zorgt echter voor moeilijkheden. Daarnaast staat in het statement dat de bedrijven op de hoogte zijn van de grijze markt en tussenhandelaren en zich samen met overheidsinstanties inspannen om dit te beperken.
Het verbaast Ryngaert dat er maandelijks vele honderden Iraanse vrachtwagens ogenschijnlijk zonder strenge controle op en neer rijden tussen West-Europa en Iran. 'Ik kan me voorstellen dat de Nederlandse douane steekproefsgewijs een vrachtwagen met een Iraanse nummerplaat aanhoudt.' Ook zouden er nieuwe technieken als gps en blockchain ingezet kunnen worden. 'Meer controle zorgt namelijk voor eenchilling effect- de handel droogt nog meer op.'
'Voor grootschalige chipleveringenkun je het beste  de route via Dubai nemen', zegt de manager van een Iraans-Nederlandse handelsmaatschappij. Zijn bedrijf met kantoren in Iran, Dubai en Nederland importeert en exporteert diverse goederen, van machines en vrachtwagenonderdelen tot agrarische producten. In Iran opereert het bedrijf onder een andere naam en heeft het een vloot van meer dan vijftig vrachtwagens. 'We hebben verschillende routes om "moeilijke" goederen van Nederland naar Iran te vervoeren', vertelt een andere manager telefonisch vanuit Dubai. Vrachtwagens kunnen over land, maar zijn voorkeur gaat uit naar zeetransport. 'Voor een vergoeding van vier-tot vijfduizend euro per container zorgen wij ervoor dat de chips of andere goederen veilig aankomen.'
Hij praat ons bij over de procedure: 'Onze vestiging in Dubai plaatst de order van de chips in Nederland. Je betaalt ons na de bevestigingsmail met de factuur en de container komt dan over zee naar ons. Bij aankomst in Dubai regelen wij nieuwe documenten en zorgen ervoor dat de lading wordt overgeheveld naar een andere container om de douane te omzeilen.' Hierna volgt een korte zeereis naar Bandar Abbas, een havenstad in Iran aan de Straat van Hormuz. 'Als alternatief', voegt de manager toe, 'kunnen we de chips ook met kleine boten sturen.'
Onderzoeken wijzen inderdaad al langer op de groeiende rol van derde landen bij de smokkel naar Rusland en Iran. Ze kunnen geen andere verklaring vinden voor de sterk stijgende export naar landen als Verenigde Arabische Emiraten en Azerbeidzjan. Ook de Nederlandse export naar deze landen is in één jaar tijd sterk gestegen, volgens het cbs respectievelijk met 38 en 66 procent. Terwijl de Nederlandse totale export met slechts achttien procent steeg.
'Het is onverteerbaardat het zo gemakkelijk is om chips naar Iran te sturen', reageert Ruben Brekelmans, Kamerlid voor de VVD. 'Dit bedreigt onze veiligheid, omdat met deze Iraanse wapens bijvoorbeeld Oekraïne, door Rusland, en vrachtschepen, door Houthi's, worden aangevallen. We pleiten daarom al langer voor strengere handhaving en meer maatregelen tegen sanctieontwijking, zoals nauwere samenwerking met bedrijven, een grotere rol voor de inlichtingendiensten en sancties voor landen en bedrijven die ontwijking faciliteren.'
In veel opzichten kan Nederland hierin een voorbeeld nemen aan de Amerikanen, vindt Brekelmans. 'Jullie onderzoek laat duidelijk zien dat het kabinet strenger moet handhaven in samenwerking en zo snel mogelijk met de beloofde nieuwe sanctiewet moet komen.'
'Naleving en handhaving van Europese sancties is tot mijn grote frustratie al lang een ondergeschoven kindje', zegt PvdA-europarlementariër Thijs Reuten. 'Nieuwe wetgeving moet in de hele Europese Unie ervoor zorgen dat sanctie-ontduikers hoge boetes en zelfs gevangenisstraffen kunnen krijgen. Helaas zijn sommige lidstaten behoorlijk terughoudend.'
Nu is de pakkans duidelijk te klein, vindt Reuten. En ook bij ongewone stijging van export naar bepaalde landen moeten de alarmbellen afgaan. De betrokkenheid van de Iraanse Revolutionaire Garde bij de omzeiling van de sancties verbaast hem niks. 'Ik bepleit al langer dat de Revolutionaire Garde op de Europese lijst van terroristische organisaties komt.'
'Vandaag stak ik de grensvan Iran over. Gelukkig geen enkel probleem onderweg.' De stem van Hassan klinkt dertien dagen na zijn vertrek opgewekt in een voicemailbericht. 'Nergens werd het pakket gecontroleerd. Ik stuur het naar het door jou opgegeven adres.'
Op onze tracker hebben we inderdaad de lange reis van West-naar Oost-Turkije kunnen volgen. Alleen bij de Iraanse grens was er een lang oponthoud - het zal er druk geweest zijn. In Iran zelf verloren we het gps-signaal. De Amerikaanse satelliet en de Amerikaanse IT-gigant van de tracker houden zich blijkbaar wel aan de sancties. 'Binnenkort ben ik weer in Nederland, dan kan ik ook grotere pakketten meenemen', luidt de laatste boodschap van Hassan.
Ons pakketje dat we via Post.nl verstuurden komt twintig dagen later aan. 'Pakket wordt ingeklaard in het land van bestemming', meldt Track & trace.
De namen van de anonieme Iraanse bronnen zijn bij de redactie bekend. De chips zijn voor vertrek onklaar gemaakt en bij aankomst in Teheran vernietigd
'We zorgen ervoor dat de lading in Dubai wordt overgeheveld om de douane te omzeilen'