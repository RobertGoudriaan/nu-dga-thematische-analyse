Een constante milde glimlach Film The Beast

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
InThe Beastspeelt Léa Seydoux drie incarnaties van dezelfde vrouw. Met haar stormachtige binnenwereld botst ze in het verleden, het heden en de toekomst tegen de buitenwereld op.
Het is 2044.Gabriëlle Monnier, hoofdpersonage van de filmThe Beast (La bête),wordt tijdens een sollicitatiegesprek aan een persoonlijkheidstest onderworpen. Niet zo eentje waaruit haar potentiële manager kan opmaken of hij met een groene, gele, rode of blauwe werknemer te maken heeft, of waardoor ze zelf weet op welk van de zestien Myers-Briggs-persoonlijkheidstypes ze haar slechte karaktertrekken kan afschuiven (als Myers-Briggs-fanaticus schat ik haar een infp, 'de bemiddelaar'). De test die Gabriëlle, gespeeld door Léa Seydoux, aflegt is er eentje met goede en slechte antwoorden, een met gevolgen.
De door AI aangestuurde samenleving waarin Gabriëlle leeft, draagt mensen op hun emoties in toom te houden: verliefdheden, depressies, irritaties - het zijn enkel stoorzenders waardoor we ons niet zouden moeten laten afleiden. Iedereen flegmatisch, dat is het streven; het streven waaraan Gabriëlle niet voldoet. Haar binnenste is te stormachtig: de reden waarom ze niet in aanmerking komt voor een interessante baan. Tegen een volledig zwarte achtergrond krijgt ze van een computerstem te horen dat ze op dit moment alleen taken kan uitvoeren waarbij haar emoties geen negatieve invloed hebben op het resultaat.
Het maakt haar boos, en dat laat ze tijdens de sollicitatie duidelijk merken. Ze briest over het hoge percentage werkloosheid: 67 procent van de Fransen zit zonder baan, en dat is de schuld van kunstmatige intelligentie - oeps, weer een gesprek verkloot, weer geen kans op een betere werkplek.
Waarom laat je je dna niet reinigen van emoties, vraagt de AI-werkgever na haar uitbarsting. Via een emdr-achtige lobotomie kan Gabriëlle worden geheeld van de trauma's die de aanleiding zijn voor haar gevoelens; trauma's die ontstaan zijn in haar eerdere levens. Gabriëlle weigert, bang door de geruchten die de ronde doen over de afstompende werking van de ingreep: ze wil geen pop worden, ze weigert haar pieken en dalen in te wisselen voor een constante milde glimlach.
The Beast laat zich kijkenals een geschiedenis van de omgang met emoties. In de toekomst worden onze emoties onderdrukt door instanties, in het heden houden we ze zelf in toom, en in het verleden lieten we ons leiden door onze gevoelens. Uit nieuwsgierigheid besluit Gabriëlle de eerste lobotomiesessie te ondergaan, het begin van een fragmentarisch weergegeven tijdreis: regisseur Bertrand Bonello springt tussen 1910, 2014 en 2044, waarin we drie Gabriëlle-reïncarnaties te zien krijgen.
De grond van Gabriëlle's bestaan is sentiment, in al haar versies: allereerst als pianiste in het Parijs van 1910, waarin ze als een Eline Vere- of Emma Bovary-achtig vrouwtype een constant onbehagen voelt. Bonello baseerde deze verhaallijn op de novelleThe Beast in the Jungle(1903) van Henry James, en net als zijn hoofdpersonage is Gabriëlle bang grote keuzes te maken omdat ze onheil voelt naderen, het is een melancholie die haar van haar echtgenoot, een wat suffige eigenaar van een poppenfabriek, doet vervreemden en haar in de armen drijft van de charmante en invoelende Engelsman Louis (George MacKay). Eerst is hij gefascineerd door 'het verwoestende beest dat in haar huist', later is hij als man met een missie vastbesloten Gabriëlle ervan te verlossen: het beest is haar beer op de weg als het gaat om volledige overgave aan hem.
Ruim een eeuw later, in 2014, is daar Gabriëlle als model annex actrice (maar wegens beperkt succes vooralhouse sitter)in een minimalistisch Los Angeles. Opnieuw dat onbestemde gevoel, opnieuw die dreiging, emoties die ze nu niet uitspreekt maar onderdrukt: hier is alles oké, verzekert ze de eigenaar van haar klinisch witte oppashuis telefonisch. Een uur geleden is de stad getroffen door een aardbeving, hoorde hij van de buren. Er zijn een paar vazen omgevallen, zegt ze, de schade is beperkt. En die jongen (weer MacKay, nu niet charmant maar een doodenge, gewapende incel) die nu al een paar dagen voor het huis rondhangt, informeert de eigenaar, weet je daar iets van? Nee, hoor, liegt Gabriëlle, ze zal eens rondkijken. Niet toegeven aan die unheimische, schroeiende onderbuik, het is wat haar omgeving haar onbewust meegeeft, de buurman die haar afwijst als ze troost zoekt na de aardbeving, de mistige waarzegster die haar 's nachts via een videoverbinding zegt dat ze zich rustig moet houden, het beest in haar moet blijven temmen.
Als aan schrijvers, beeldend kunstenaars,muzikanten of andere creatievelingen wordt gevraagd of ze bang zijn dat kunstmatige intelligentie hun bestaan overbodig zal maken, luidt hun antwoord vaak nee. Nee, die allerdiepste emoties die allerdiepst tot uiting kunnen worden gebracht, daar heeft AI geen toegang toe: en daarom dus ook niet tot ware kunst, daarom zullen wij mensen de computer altijd de baas blijven, zoals de pianiste tegen haar Engelsman zegt: ze acht haar lijden essentieel voor het uitoefenen van haar beroep. In die redenering zijn gevoelens iets vanzelfsprekends, iets onaantastbaars, en Bonello lijkt te suggereren dat we ze door de jaren heen te veel voor lief zijn gaan nemen, zijn gaan onderdrukken: de ahdh'er die pillen slikt om zijn chaos af te vlakken, de jonge vrouw die haar karaktereigenschappen alleen kan plaatsen als ze horen bij een van de zestien types uit een online test.
Toch houdt Bonello zijn Gabriëlle emotioneel wel erg op afstand, in alle drie haar versies is ze als personage ondergeschikt aan de genrefilms waar we naar zitten te kijken: het kostuumdrama, de horrorfilm en sci-fi. De pianiste is gedistingeerd, ze spreekt haar grote gevoelens wel uit, maar blijft daarin wat koeltjes, net zoals de liefde tussen haar en de Engelsman er meer eentje is uit de categorie 'mooi om naar te kijken' - Parijs als liefdesstad, gevat in poederzachte beelden, de prachtige Seydoux het tegenovergestelde van het beest uit de filmtitel. Een eeuw later krijgt het model, juist omdat ze haar gevoelens onderdrukt, iets vlaks: ga toch naar huis, wil je haar influisteren als ze alleen staat te dansen in een club, net afgewezen door een groepje meiden met wie ze contact wilde leggen, maar nee, breken doet ze niet.
Als er een emotie is die wel wordt aangesproken bij het kijken van deze film, dan is het angst: de Parijse verhaallijn speelt niet voor niets tijdens de overstroming van de Seine in 1910, die incel staat niet voor niets al dagen voor Gabriëlle's deur te wachten. Deze Louis Lewinsky is gebaseerd op Elliot Rodger, die in 2014 in Isla Vita, Californië zes mensen om het leven bracht bij een schietpartij, op misogyne gronden. De teksten die hij in video-opnames voorafgaand aan die slachtpartij publiceerde in een manifest - 'Als ik geen vrouwen kan krijgen, dan zal ik ze moeten vernietigen, jullie beroofden mij van het leven, ik zal jullie slachten als dieren' - worden staccato opgelepeld door MacKay. Zijn personage airdropt de video's naar Gabriëlle, als ze op een avond wat zit te surfen: haar computer loopt vast, ze hoort de dreigementen die de jongen heeft ingesproken, ziet spam-pop-ups in beeld verschijnen, advertenties over plastische chirurgie, virusmeldingen, het blauwe licht van haar laptop als enige lichtbron in de kamer, het alarm van het huis gaat af, snelle, haperende montage, het is het beest dat nadert, ze ziet hem in de beelden van de bewakingscamera's, die technologie waarmee ze zich heeft omringd is niet meer iets om te vertrouwen, maar juist iets dat haar angst, en die van de kijker, aanwakkert. Een gevoel gelijk aan hoe het is om op internet op beelden te stuiten die je liever niet had willen zien, een veilige omgeving opeens besmet.
Hadden de twee Gabriëllesmeer op hun gevoel moeten vertrouwen, en waren de rampen die volgen hun dan bespaard gebleven? Had de vrouwenhater eerder aan de bel moeten trekken, een psychiater moeten opzoeken? Het wordt niet duidelijk inThe Beast- een film die, door de angst die hij aanjaagt, lijkt te willen waarschuwen, voor AI misschien, of voor verwijdering van onze gevoelens, maar daar niet helemaal in slaagt, vooral omdat de film zo veel tegelijk wil zijn; los van de verschillende genres zijn er de opdringerige motieven - de poppen, de duif die af en aan komt binnenvliegen (schrikmoment!), waarzeggerij, de technologisering en het daaruit voortvloeiende kapitalisme, waarin alleen de volop functionerende mens meetelt. Ook de liefdeslijn tussen Gabriëlle en Louis reïncarneert in het 2044-deel, wanneer de twee elkaar treffen als kandidaten voor het sollicitatiegesprek en een onverklaarbare connectie voelen: het is alsof ze elkaar al eeuwen kennen. Het zet de keuze voor de lobotomie nog meer op scherp, als een van hen de procedure doorzet, zal hun liefde aan intensiteit verliezen.
Het is misschien niet eens Gabriëlle die niet in contact staat met haar emoties, maar het is vooral haar mannelijke tegenspeler die geen raad met ze weet, alsof beide Louis-reïncarnaties inderdaad liever een pop hadden gehad om mee te spelen, of een actrice die hun script volgt. De charmante Engelsman wordt een gefrustreerde als zij door haar angsten niet in staat blijkt zijn liefde te beantwoorden, en het vrouwbeeld van de incel is van elke medemenselijkheid gespeend. Deze Lewinsky, gewapend in haar oppashuis, schrikt wanneer zij een gil slaakt, wanneer ze toenadering zoekt en hem vraagt hetzelfde te doen - die empathie had hij niet had verwacht en liever ook niet gezien: bij haar niet, en niet bij zijn plots aarzelende zelf.
En dan, de eindscène, de twee zielsverwanten treffen elkaar: bij een van hen is de lobotomie geslaagd, op de ander had de ingreep geen effect. 'Ik hou van je', zegt de een, beantwoord met een vlak 'ik ben ook blij om jou te zien' van de ander, afgemeten als een klantenservicemedewerker. Er klinkt een schelle horrorgil - niet door die verspilde kans op liefde, maar om die milde glimlach, en een niet gedeeld verdriet.
The Beastis vanaf 9 mei te zien