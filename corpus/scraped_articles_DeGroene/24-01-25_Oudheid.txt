Oudheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
KUNST Het jaar 1000
De grote fresco's in de hal van het Rijksmuseum Amsterdam verbeelden belangrijke momenten uit de Nederlandse cultuurgeschiedenis. Willibrord preekt bij de besnorde heidenen, Jan van Schaffelaar staat klaar om van de toren te springen, dat soort dingen. Het is een beetje raar dat er in de opstelling van het museum vervolgens maar heel weinig van die oudere geschiedenis te zien is; door een administratief besluit in de negentiende eeuw zijn de 'oudheden' in Leiden ondergebracht.
De historie begint in het Rijksmuseum dan ook pas met het gebeeldhouwde timpaan van de Abdij van Egmond, van 1120, geschonken door gravin Petronella, echtgenote van graaf Dirk VI. Onze ouders en grootouders wisten nog wie dat waren, die werden in de klas nog verveeld met het rijtje 'graven van Holland', en zij lazen thuisFulco de minstreelenHet slot op den Hoef. De Middeleeuwen waren toen minder donker dan nu. Ook in de Canon van Nederland komen ze er bekaaid van af: na Willibrord en Karel de Grote gaan we via dat eerste zinnetje over die vogels en die nesten uit 1075 direct door naar Hanze, de veertiende-vijftiende eeuw. Niets over Egmond.
Het Leidse Rijksmuseum vult de lacune - tijdelijk, helaas - met een voortreffelijke tentoonstelling over 'Het jaar 1000'. Er was al een soort 'Nederland', al was het grotendeels onbewoonbaar. De meeste mensen waren te vinden in het Maasdal en in nederzettingen langs de grote rivieren als Tiel, Deventer en Utrecht. In het westen en het noorden, het onherbergzame gebied aan de rand van de wereld, kon je alleen met grote moeite in je onderhoud voorzien. Het land lag er dus anders bij; belangrijke vondsten werden gedaan in plaatsen als Vlaardingen, Wijk bij Duurstede, Groningen (een houten bed), Lochem, Zutphen (waar een keizerlijk paleis stond) en Susteren.
De tentoonstelling toont verrassend veel objecten van dat vroege 'Nederland'. Hier ligt de oudste oorkonde van het land, uit 1007, waarin rechten worden verleend aan de abdij van Thorn, hier zie je een schitterend ivoren kistje uit de kerkschat van Sint-Servaas, Maastricht, afkomstig uit Zuid-ItaliÃ«, met fragmenten Aziatische zijde. En waar in het British Museum de Lewis-schaakstukken trots worden getoond blijkt er in Nederland een vergelijkbare set te bestaan, gevonden in Helmond, die je zelden in volle glorie te zien krijgt. En twee eeuwen voordat Petronella haar timpaan schonk werden graaf Dirk II en gravin Hildegard al vereeuwigd in hetEvangeliarium van Egmond, daarmee feitelijk de oudste afbeelding van 'Nederlanders'. Als je per se op zoek wil naar eenfounding myth, dan zou je daar kunnen beginnen.
Onherbergzaam en spaarzaam bewoond, zeg ik, maar ook de Nederlanden in het jaar 1000 waren deel van een internationale context, die hier handig wordt opgeroepen. Zo kwam er veel cultuur onze kant op. Keizer Otto II, bijvoorbeeld, was getrouwd met Theophanu (?-991), dochter van de Oost-Romeinse keizer. Ze is in Nijmegen geweest; het is heel goed mogelijk dat zij de cultus van Sinterklaas naar het Noorden bracht.
Koen Kleijn
Het jaar 1000.
Rijksmuseum van Oudheden, Leiden, t/m 17 maart,https://rmo.nl
Koninklijke Bibliotheek Den Haag | Afbeelding (links) in het Evangeliarium van Egmond: de Friese graaf Dirk II en zijn vrouw Hildegard leggen het evangeliarium opengeslagen op een altaar