Xi houdt vast aan zero-covid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 september 2022
Beijing- Alweer zijn een paar Chinese megasteden afgegrendeld. Alweer staan er voor testlocaties eindeloze rijen en worden besmette personen in quarantainecentra ge√Ønterneerd. En alweer krijgt de economie zware klappen. Productie en consumptie krimpen, de bouwbubbel spat uiteen, bedrijven sluiten, de jeugdwerkloosheid is opgelopen tot twintig procent. Veel mensen verliezen hun geduld. Steeds meer rijken wijken uit naar Singapore, steeds meer jongeren vluchten naar het buitenland of gaan 'platliggen' om zich te wijden aan het nietsdoen.
Desondanks zet partijleider Xi Jinping zijn ontregelende 'dynamische zero-covidbeleid' onverminderd voort. Energierantsoenering maakt het leven nog benarder nu een ongekende hitte- en droogteperiode de productie van de waterkrachtcentrales heeft gehalveerd. Een handjevol besmettingen, en soms alleen maar de angst daarvoor, is al genoeg om hele steden op slot te doen. Met camera's toegeruste drones vliegen tussen de huizenblokken door terwijl hun luidsprekers iedereen bevelen binnen te blijven of juist naar buiten te komen voor de zoveelste test. Toch durfde een Chinees onderzoekscentrum een haast revolutionair geluid te laten horen: minder nadruk op de meedogenloze maar zinloze coronabestrijding en meer op economisch herstel. Het pleidooi heeft het op internet nog geen dag uitgehouden. Geen wonder, want Xi heeft zijn legitimiteit gekoppeld aan de zero-covidpolitiek. Dat beleid isoleert China van de rest van de wereld. De door de Partij gecontroleerde Chinese Historische Academie rechtvaardigde dit met een beroep op de geschiedenis: had China zich onder de twee laatste keizersdynastieen ook niet in zichzelf gekeerd?
Xi heeft China in een vicieuze coronacirkel gemanoeuvreerd. De triomfalistische toon van de overheid over haar eigen coronabeleid maakt dat veel mensen, vooral ouderen, vaccinatie overbodig vinden. Er is geen groepsimmuniteit opgebouwd. De Chinese vaccins deugen niet voor de omikron-variant. En het nationalisme verbiedt westerse vaccins. De controle nu laten verslappen zou tot een besmettings- en protestgolf leiden. Dat kan Xi niet gebruiken voor het partijcongres, waarop hij zich zal laten wijden tot Volksleider. Zal hij daarna de teugels laten vieren? Onwaarschijnlijk: de data die de permanente coronatests opleveren geven de Partij een orwelliaanse controle over de 1,4 miljard Chinezen