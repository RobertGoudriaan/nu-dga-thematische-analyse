De ophef moet gaan over de 'zwendel' van vervuilers In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 november 2022
Je zou verwachten dat Andreas Malm niet vies is van provocatieve acties. De Zweedse milieuhistoricus schreef nota bene een boek met de titelHow to Blow Up a Pipeline(in het Nederlands iets braver vertaald alsEco-sabotage). Toch stond hij niet direct te juichen toen actievoerders van Just Stop Oil een blik tomatensoep goten over Van GoghsZonnebloemen. Wat heeft zo'n schilderij te maken met de klimaatcrisis? was zijn eerste reactie. Kunst is het probleem niet. Richt je pijlen liever op de fossiele vervuilers.
Toch kon Malm de kracht van het schokeffect niet ontkennen. Opeens werden klimaatactivisten geïnterviewd door kranten, mochten ze aanschuiven bij talkshows, waar ze de secondelijm uit hun zak haalden om een statement te maken. Misschien kunnen we dit momentum benutten door het te hebben over de verwoesting van het fossiele kapitalisme, hoopte Malm. Alleen, dat gebeurde amper. Omdat klimaatactivisten commotie bleven veroorzaken in musea verzandde het gesprek in een discussie of zulke stunts nu gerechtvaardigd of juist contraproductief zijn.
'Als je een herhaaldelijk doelwit kiest, zorg er dan voor dat het een logisch doelwit is', zei Malm afgelopen weekend op het Brainwashfestival in Amsterdam. Als voorbeeld gaf hij de klimaatrebellen die de banden van suv's laten leeglopen. Ik interviewde Malm begin vorig jaar, kort na de verschijning van zijn boek, dat ik met rode oortjes las. Niet dat hij instructies gaf voor het opblazen van pijpleidingen, maar het kwam toch neer op een pleidooi voor vandalisme. Zou dat het grote publiek niet juist afschrikken? Wat ik niet had zien aankomen was hoe snel zijn ogenschijnlijk controversiële ideeën zich zouden verspreiden binnen de klimaatbeweging. Paradiso zat vol met bezorgde burgers die kwamen luisteren naar Malms adviezen over'how to fight in a world on fire'.
Vreemd is het niet, want hoe hoger de brand oplaait, hoe heviger er gevochten zal worden. Niemand verwacht dat de opwarming van de aarde een halt toegeroepen zal worden op de komende klimaattop in Sharm-el-Sheikh. De 26 voorgaande conferenties leverden weinig méér op dan diplomatiek getouwtrek en holle retoriek. 'Een microkosmos van drie decennia van mislukkingen', zo omschrijft klimaatwetenschapper Kevin Anderson de cop op pagina 36 van dezeGroene. 'Waar blijven de vooraanstaande wetenschappers die publiekelijk de zwendel van Big Oil en Big Finance aan de kaak stellen?' vraagt hij zich af. De fossiele-brandstofbedrijven en hun financiers frustreren nog altijd effectief klimaatbeleid.
Na jarenlang twijfel te hebben gezaaid schakelen ze nu over op een nieuwe ontkenningsstrategie, 'matigingsontkenning' noemt Anderson het, waarbij 'de noodzaak om de uitstoot nu rigoureus terug te dringen wordt vervangen door loze beloften van koolstofarme technologieën in de toekomst'. Andersons artikel is een voorpublicatie uitHet klimaatboek,de onlangs verschenen bundel onder redactie van Greta Thunberg, met bijdragen van meer dan honderd wetenschappers, journalisten en activisten. Thunberg praat zelden nog met politici, vertelde ze in een interview metVolkskrant Magazine.De illusie dat ze in actie komen na een goed gesprek heeft ze opgegeven.
Andere pressiemiddelen zijn noodzakelijk. Malm was er nog steeds niet over uit of de schilderijplakkers de klimaatzaak nu een goede dienst bewijzen. 'We zitten nog in de experimenteerfase', zei hij. 'Het is nog te vroeg om te zeggen wat het effect van deze acties zal zijn.' Zeker is in elk geval dat het veroorzaken van ophef niet voldoende is; pas wanneer het leidt tot een zinvol debat over 'de zwendel van Big Oil en Big Finance' kan het experiment geslaagd worden genoemd.
'Het is te vroeg om te zeggen wat het effect van de acties zal zijn'