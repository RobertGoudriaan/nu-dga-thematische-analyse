Donkere kamer Welvaart

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Je zou in dit familieportret kunnen verdwalen. De Amerikaanse fotografe Tina Barney kende zelf heel goed wat ze op verzoek vastlegde.
Theatraal, is dat het woord? Het beeld isover the topen ik weet precies waar het aan ligt - al zou ik niet durven zeggen of wat op mij een ongeloofwaardige indruk maakt ook een ander zo in het oog springt.
Tina Barney maakte dit familieportret op verzoek. Ik heb geen idee hoe de mensen die erop staan heten, of wat hun geschiedenis is. Maar ik heb stiekem altijd wel een zwak gehad voor dit soort foto's: portretten van gevestigde fotografen gemaakt in opdracht van mensen die niet wisten wat ze anders met hun geld moesten doen dan zichzelf te laten vereeuwigen.
Je zou in het beeld kunnen verdwalen. Er zijn zoveel details die je kunnen doen vergeten dat je op weg was naar een volgende pagina en een volgend beeld. Het schilderij linksboven, bijvoorbeeld. De vreemde, nederige houding die de vrouw erin aanneemt. Haar witte jurk, die een echo vormt van de jurk die de jonge vrouw in het midden van de foto draagt. Die handschoenen, natuurlijk. Hoe ze detoneren met de jurk en de slang, kort en dik, die ermee wordt vastgehouden. Maar ook de blik in haar ogen en haar mond, een klein beetje geopend. Net ongelukkig vastgelegd, net niet ontspannen.
In de collectie van het Whitney Museum bevindt zich een andere foto van Barney van hetzelfde gezin, genomen op dezelfde dag. Daarop heeft de vader heeft zijn ogen neergeslagen en is deze poging tot een lach van zijn gezicht gezakt. Maar de dochter, net anders gevangen, lijkt een ander mens.
Moeder en zoon zijn op die tweede foto vrijwel onveranderd gebleven. Al wordt de op haar gezicht gebeitelde grijns geadresseerd aan de camera, en vangt de toeschouwer een glimp op van haar sloffen: weer een dierenmotiefje. Hij, die zoon, blijkt trouwens blootsvoets op de bank te zitten. Maar verder: diezelfde dikke rode sjaal, diezelfde zonnebril nonchalant in zijn haren gestoken, diezelfde onverschilligheid. Was hij Engels geweest, dan had ik in die twee opgestoken vingers waarmee hij zijncomicvasthoudt als een puberaal protest tegen de hele onderneming gelezen. Hij is het, veel meer dan die slang, die dit beeld absurd maakt. Zijn gespeelde desinteresse. Lijkt hij daar trouwens niet ook net wat te oud voor? Alsof je naar een sitcom kijkt waarin een van de acteurs in het zoveelste seizoen echt te oud is geworden om nog geloofwaardig een veertienjarige te spelen.
Barney heeft altijd veel plezier gehad in het werk dat ze in opdracht deed. Mensen snappen niet wat het betekent om een kunstenaar te zijn, zei ze in een interview, dat het niet zo is dat je elke dag vrolijk en vol inspiratie uit bed springt, dat de inspiratie voortkomt uit het werken zelf.
Die vader. Wie is de man in het zwart? Hoe heeft hij zijn fortuin vergaard? Heeft hij zijn rijkdom simpelweg geërfd? Als het interieur daarover iets loslaat, dan kan ik het signaal niet oppikken. Is het gek om te denken dat iemand die zich op deze wijze volledig in het zwart kleedt eenselfmade manmoet zijn? Dat hij zich zo kleedt omdat hij door het lot in een nieuwe wereld is beland, te laat om zich de mores nog echt eigen te maken? Die kinderen, dragen zij hun welvaart niet vanzelfsprekender? Het is alsof zijn zorgeloosheid ooit bevochten is, terwijl die van hen zich al zichtbaar vermengt met een existentiële verveling.
Barney, die zelf opgroeide in de geprivilegieerde wereld die ze fotografeert, houdt vol dat haar werk niet over welvaart maar over familiebanden gaat. Het wil er bij mij niet in. Maar soms kun je dingen alleen zichtbaar maken wanneer je er zelf onderdeel van bent, en ze een onderdeel van jezelf zijn. En kunnen anderen, die het van een afstandje bekijken, het in andere context zien, en anders begrijpen.
Die vader. Wie is de man in het zwart? Hoe heeft hij zijn fortuin vergaard?
Tina Barney: Family Ties
(Aperture, 2024). En tot 19 januari 2025 in Jeu de Paume, in Parijs,https://jeudepaume.org
2024 Aperture | Tina Barney, Family Commission with Snake, 2007