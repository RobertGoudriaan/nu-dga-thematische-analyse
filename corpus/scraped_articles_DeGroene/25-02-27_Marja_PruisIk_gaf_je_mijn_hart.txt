Marja Pruis Ik gaf je mijn hart

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
27 februari 2025
Ik dacht dat het een lief liedje was. Ik hoorde het voor het eerst toen ik een jaar of vijftien was, op een schoolavond. Het moet zo'n avond zijn geweest waarop je je kunsten mocht vertonen, op het grote podium in de aula. Ik zal wel hebben gedanst, niet alleen, maar in een groepje, met zorgvuldig ingestudeerde pasjes, in een broek met wijde pijpen. Niet iets voor de eeuwigheid.
Wel voor de eeuwigheid bleek het optreden van een iets ouder meisje, want ik kan me haar vandaag nog voor de geest halen. Ik weet ook haar naam nog, ik heb die net gegoogeld, ze is nu filiaalmanager van een tuincentrum. Het kan heel leuk zijn om haar nu met naam en toenaam te noemen, iets voor in haar plakboek, maar waarschijnlijker helemaal niet.
Zij zat daar, met gitaar, en ze zongDon't Think Twice, It's All Right.Bob Dylan bevond zich niet echt in mijn blikveld. Ik had net alle moeite gedaan om Jimi Hendrix te waarderen. De jongens die ik leuk vond waren nietintoDylan. Waar ik zelf naar luisterde wist ik niet zo goed. Ik kocht een plaat van Santana, maar draaide vakerBenvan Michael Jackson.
Luisteren was een opdracht. Ik zette de plaat op, ging op bed liggen, en als ik alle nummers gehad had, draaide ik de plaat om. En dat nog minstens drie keer achter elkaar, beide kanten. Ik wist dat ik mezelf de tijd moest gunnen te wennen aan de muziek, zoals ik aan alles moest wennen. Ik denk dat ik er heel leuk uitzag, maar er werden toen niet zoveel foto's gemaakt.
Er zijn vele helse zaken gaande, en googelen is daar een van. Het kan vast altijd erger. Degene die het beste met me voor zegt te hebben, vertelde me met behulp van AI zijn vakantiebestemming te bepalen. Ik zou willen dat we terug konden in de tijd. Dat als je iets wilde vinden, je het gewoon niet vond. Mocht ik nu op een knop kunnen drukken die het internet ongedaan kon maken...
De schemer is hier inmiddels aan het invallen, zo lang al zweef ik met mijn vinger boven die knop. De wereld is groter dan mijn besognes, mensen zijn ziek, willen contact.Don't Think Twice.Heel soms hoorde ik het nummer na die ene avond nog weleens, en steeds dacht ik: hé, mijn liedje. Denk ik aan die aula dan zie ik de zware gordijnen voor me die dichtgingen als we iets hadden, de opwinding.
Ze was de oudere zus van een jongen uit mijn klas. Bij het googelen stuitte ik op een foto van een bandje uit die tijd, ik kende de drummer, de basgitariste, de gitarist, en háár dus. Ze waren met me mee gegroeid, ik plaatste mezelf weer moeiteloos in hun tijdlijn. Hun gezichten, hun postuur, hun kleding, ik heb er jaren over gedaan om ze nooit te vergeten. Die foto, ik wil 'm niet.
Bob Dylan kon zich kennelijk zo goed schuilhouden dat de film over hemA Complete Unknownheet. Twee jongens uit mijn klas namen hun gitaar mee toen we naar Parijs gingen met school. Op de trappen van de Sacre Coeur speelde een van henHurricane. 'Pistolshots ring out in the barroom night...'Ik was verliefd op de ander; hij hield van Neil Young en hield zich stil. Toen Bob Dylan de Nobelprijs voor Literatuur kreeg vond ik dat op een elementair niveau onrechtvaardig.
Ik moet bekennen dat ik niet heel tekstvast ben. DoorBabygirlhoorde ik pas wat George Michael al die tijd aan het zingen was geweest. En door die Dylan-film luisterde ik nog eens goed naar mijn liedje. Ik had al in de krant gelezen dat hij het had geschreven toen zijn vriendinnetje een paar maanden zonder hem op reis was gegaan. Dat had ze natuurlijk niet moeten doen. Wat hij zingt is dat ze nu ook maar uit zijn leven moet verdwijnen. Het zijn de verwensingen die je iemand meegeeft die je nooit meer kan vergeten.