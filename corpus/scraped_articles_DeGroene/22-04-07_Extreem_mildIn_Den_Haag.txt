Extreem mild In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 april 2022
Forum voor Democratie laat in de Tweede Kamer een nauwelijks verhulde steun aan Rusland zien. De illiberalen winnen aan terrein.
De Oekraïense president Volodimir Zelenski sprak vorige week de Tweede Kamer toe. Forum voor Democratie was daar niet bij. Ze publiceerden een heus 'statement' over hun afwezigheid, onder meer in vier plaatjes via Twitter. Netjes genummerd, alsof het een PowerPoint-presentatie was. Het volledige sofistische repertoire werd van stal gehaald. Het hier allemaal bespreken is ondoenlijk. Letterlijk. Dat is precies het succesprincipe van het sofisme: zo veel schoten hagel afvuren dat de weerlegging van het sofistische betoog altijd onevenredig veel werk is.
In de Tweede Kamer is die strategie extra effectief. Als Kamerleden hun interrupties al aan zo'n weerlegging willen besteden, is hun toegestane aantal op voordat het rookgordijn van desinformatie weggeblazen kan worden. Voor FvD is de buit dan binnen. Een filmpje knippen en online slingeren, met een beetje geluk met een boos interrumperend Kamerlid erin. In een uitzonderlijk geval werkt geduldig doorvragen, zoals in november vorig jaar. Pieter Omtzigt beet zich vast in de zogenaamde 'misdrijven' waarvan FvD'er Gideon van Meijeren onder meer coronaministers beschuldigde. Van dat betoog, aangekleed met vergezochte juridische kwalificaties en nog verder gezochte feiten, bleef weinig over.
Terug naar de speech van Zelenski. Twee FvD-argumenten uit het statement. De partij maakt zich opeens erg druk over de 'Panama Papers'. Die laten Zelenski's 'uiterst dubieuze financiële constructies' zien. Waarschijnlijk worden de Pandora Papers uit 2021 bedoeld, die Zelenski's afgeschermde buitenlandse bezittingen onthulden. Niet fraai voor een zelfverklaard oligarchen-bestrijder. Wel van een heel andere orde dan het bombarderen van een kinderziekenhuis of het binnenvallen van een soeverein land. Heeft u FvD eigenlijk weleens eerder gehoord over de Pandora Papers of de Panama Papers? Een korte online zoektocht levert geen FvD-visie op. En de enige keer dat het op de partijwebsite lijkt voor te komen is bij het statement over Zelenski's speech. Vreemd. Zo lijkt het wel een gelegenheidsargument.
Het primaire punt voor FvD was echter verzet tegen 'buitenlandse beïnvloeding'. 'De democratische besluitvorming in het Nederlandse parlement dient geheel onafhankelijk tot stand te komen; afgeschermd van buitenlandse beïnvloeding, ongehinderd door buitenlandse belangen', aldus FvD. Daaronder valt kennelijk een toespraak van de president van een Europees land in doodsnood, gestreamd in volledige openbaarheid. Jeetje. Wat zouden Kamerleden eigenlijk nog meer streamen, maar dan in de beslotenheid van hun woning? Het geblokkeerde Russia Today en Sputnik kunnen het niet zijn, maar dat stelt nou juist FvD vast niet gerust. France24, of cnn? Opmerkelijk dat de beïnvloedingsscherpslijpers van FvD in dezelfde week dan weer geen inbreng hadden toen het daadwerkelijk over mogelijke buitenlandse beïnvloeding ging, in het debat over donaties aan politieke partijen.
Het FvD-statement maakte blijkbaar ook geen indruk op de eigen Eerste-Kamer-fractie, althans niet op de meerderheid daarvan. En zo sprak radioprogrammaMet het oog op morgenopeens met de allerlaatste FvD-senator.Last man standingJohan Dessing kon zich vinden in het 'genuanceerde standpunt' van Forum, zijn twee collega's niet. Corona moet al behoorlijk tandenknarsen zijn geweest voor Paul Frentrop, die in zijn boek over het verlichtingsjaar 1759 nog de lof van de wetenschap en vaccinaties zong. Deze amper verhulde steun aan Rusland werd hem blijkbaar toch echt te gortig. Theo Hiddema stapte ook op - maar dat kan nu alweer anders liggen.
In 2017 was de Russische extremistische denker Aleksandr Doegin voor een debat in Nederland. Doegin steunt hartstochtelijk de Russische inmenging in Oekraïne, ook in die tijd al. Zijn troebele, paranoïde denken staat haaks op het politiek liberalisme, de rechtsstaat en de liberale wereldorde. In deNRCschreef ik destijds dat we Doegin, hoe terecht ook, niet te gemakkelijk af moeten doen als 'gek, of de zoveelste complotdenker' van buiten. Het liberale denken staat ook binnen Europa onder druk. Zijn illiberalefellow-travellerstimmeren aan de weg.
Bijna vijf jaar later kunnen we alleen maar constateren dat het liberale denken verder terrein heeft verloren. Oekraïne richt zich nadrukkelijk op het liberale Westen en wordt in een botte schending van internationaal recht binnengevallen. In Polen heeft de regerende partij PiS haar greep op de rechterlijke macht vergroot - zie de recent uitgezonden documentaireJudges under Pressure, 'een waarschuwing' volgens de Nederlandse Vereniging voor Rechtspraak. Viktor Orbán won afgelopen zondag zijn vierde opeenvolgende verkiezingen en kan in Hongarije rustig doorbouwen aan zijn 'illiberale staat'. Orbán noemt Rusland daarbij als voorbeeld. De felicitaties van Geert Wilders volgden snel, inclusief recente selfie met Orbán. En terwijl de eerste berichten binnendruppelden over wat zeer waarschijnlijk verschrikkelijke Russische oorlogsmisdaden zijn in Boetsja retweette Thierry Baudet nog maar eens een koortsige complottweet. De reacties van 'alle usual wef suspects' op de beelden zouden 'zeer verdacht' zijn. Eerder noemde Baudet het optreden van Rusland 'extreem mild'.
De Duitse politicoloog en jurist Karl Loewenstein beschreef het Europa van de jaren dertig als een strijd tussen 'autocratie' en 'democratie'. Die scheidslijn loopt, net als toen, ook dwars door de Tweede Kamer. De illiberalen rukken op. De thermostaat op negentien graden zetten gaat niet voldoende zijn, vrees ik.
De thermostaat op negentien graden zetten gaat niet voldoende zijn
...