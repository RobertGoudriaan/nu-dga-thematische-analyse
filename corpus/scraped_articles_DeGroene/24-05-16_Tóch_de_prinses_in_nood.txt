Tóch de prinses in nood

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
De ouderwetse hoerenloperuit mijn verbeelding heeft iets gezelligs. Waar heb ik hem vandaan? Een man, een wat oudere man, niet meer zo knap. Thuis een vrouw, ook niet meer zo knap. Zij raakt hem niet meer aan misschien, al is het een goed huwelijk. Hij zit met zijn driften, want hij blijft een man, de man die hij werd toen hij seks ontdekte in een advertentie voor damesondergoed. Het heeft iets onbeholpens, zo'n man die seks nodig heeft. Hij is willoos. De vrouwen zijn de beheerders ervan: de ene thuis die het hem niet wil geven, die ander achter het raam die ervoor betaald moet worden.
Is de dynamiek anders als het een jonge vrouw is die door de ramen kijkt, op zoek naar seks? Als de lieve partner thuis een knappe man is die haar in bed de rug toekeert omdat hij 'zijn slaap nodig heeft'? Marieke, de hoofdpersoon uitGentlemen,de tweede roman van Patricia Jozef, vraagt het zichzelf ook af. Ja, ze is inderdaad op zoek naar eenescort,of eengezelschapsheerzo je wilt. Maar zij is toch niet zoals die denkbeeldige hoerenloper? 'Dit is wellness', zegt een escort tegen haar, met een knipoog. 'Ben jij een feminist? Dan moet je jezelf ook eens durven trakteren.' Alsof de aard van de vrouw hoe dan ook minder seksueel is. Mannen hebben driften, vrouwen doen aanself care.
Met haar zachtaardige man Vik en hun dochtertjes verhuist ze tegen heug en meug naar een uitgestorven dorp op het platteland. Intussen stort ze zich pragmatisch op het seksvraagstuk. Ze beschouwt het hele gebeuren met een ironische afstand, als een ietwat grappig medisch probleem dat ze door iemand moet laten oplossen. Het lukt, ze vindt een gezelschapsheer die zichzelf het liefst een gentleman noemt, en voor het eerst gaat ze met iemand anders naar bed dan met Vik. De lust zit voor Marieke vaak in de metalaag: 'de schok van de eigen durf' is erotisch. Het ondergoed dat op de grond ligt, zoals in een film. Het beeld van zichzelf in een jurk die ze anders nooit draagt.
Het huis dat ze gekocht hebben blijkt ondertussen een 'authentiek gedrocht'. 'Hoe het goede leven te zien doorheen al die vuiligheid?' Zou het door het authentieke gedrocht komen dat ze verliefd wordt op de gentleman? Alles behalve dit schimmelige oude huis. Of is het, en hier ben ik bang voor, omdat ze een vrouw is? Een emotioneel wezen. Tóch op zoek naar verbinding, niet naar seks alleen. Tóch die behoefte om begrepen te worden, vastgehouden te worden en getroost. Tóch de prinses in nood die wakker moest worden gekust, door de prins op het leren bankstel.
Een teleurstelling: de koele, beschouwende stem van Marieke wordt steeds sentimenteler. Haar humor sijpelt weg en zij verliest zich in beschrijvingen van verstrijkende seizoenen, details van het huishouden, de schoonheid van opgroeiende kinderen, en onvergeeflijke clichés over verliefdheid. Die pragmatische houding van het begin was toch een pose, of in ieder geval een tijdelijke gemoedstoestand.
Waar moet Marieke tussen kiezen? Vik: de man die haar door en door kent, al langer wel dan niet, de man die haar kinderen gegeven heeft, die van haar houdt zoals ze is, voor wie ze zich niet in latex hoeft te hijsen, een man die hard werkt en zacht praat. De gentleman: de man die begrijpt wat ze nodig heeft in bed. Kan de gentleman meer dan dat bieden? Volgens mij niet, Marieke lijkt hem zelfs nogal ordinair te vinden, met zijn leren bank en zijn sneakers. Ze passen niet bij elkaar, de mogelijkheid van een leven samen is lachwekkend ver weg.
Seks is uiteindelijk maar seks, Marieke, dacht ik op een gegeven moment. Je hebt die leuke man toch, wat zou je moeilijk doen over dat ene mankement. Je kunt toch wel zonder. Maar nee, zo hebben we te lang over vrouwen gedacht, dat zij op seksueel gebied geen jagers zouden zijn, alleen maar prooidieren.
Misschien komt het door de stijl dat ik vervreemd raak van Marieke, haar dilemma gaandeweg niet helemaal meer serieus kan nemen. Patricia Jozef schrijft nadrukkelijk, gevoelens worden expliciet gemaakt en al geduid terwijl ze gebeuren. Soms vind ik dat werken ('de arbeid vervult haar met negativiteit') en soms helemaal niet ('weet hij hoe verbindend zijn spontaniteit is'). Ruimte voor dubbelzinnigheid is er zelden.
Toch zijn het interessante vragen die Jozef oproept. Hoe kun je weten wat je zelf wilt als je leven zo verstrengeld is met dat van een ander? En is de verstrengeling het doel van een gelukkig leven, of is dat onafhankelijkheid? Misschien is onafhankelijkheid wel overschat. Onafhankelijkheid is uiteindelijk niet op zichzelf iets. Het is alleen maar het antoniem van iets.
'Een man zijn. Enkele privileges, maar ook veel eenzaamheid.' Dat dacht Marieke ooit, toen ze nog door de rosse buurt liep en de andere hoerenlopers zag, de échte, de mannen. Maar uiteindelijk is het Marieke die eenzaam is, zelfs met die twee mannen tot haar beschikking. Het is maar de vraag of dat iets met haar vrouw-zijn te maken heeft. Waarschijnlijk gewoon met haar mens-zijn.
Mannen hebben driften, vrouwen doen aan self care
Johan Jacobs | Patricia Jozef schrijft nadrukkelijk over complexe emoties  PATRICIA JOZEF Gentlemen De Geus, 392 blz.