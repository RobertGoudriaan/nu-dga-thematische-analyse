Gordijn

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 oktober 2022
KUNST Museum Arnhem
Het Museum Arnhem is grondig vernieuwbouwd en opgeknapt en dat geldt ook voor het tentoonstellingsbeleid, dat met twee verse exposities wordt ingevuld. De grootste daarvan,Tenminste houdbaar tot,biedt een groot en gevarieerd overzicht van kunstenaars van overal, rijp en groen, oud en nieuw, die zich in zeer ruime zin met de verbeelding van de planeet bezighouden. Nietsvermoedende landschappen van Bilders en Maris gaan gepaard met hemelbestormende werken over kolonialisme, klimaatverandering en milieuvervuiling.
Daarbij wordt kritisch naar de eigen collectie gekeken. In de eerste zaal hangen bijvoorbeeld aquarellen gemaakt door Maurits Ver Huell (1787-1860). Hij deed begin negentiende eeuw dienst als zee-officier in Nederlands-Indië en maakte daar in zijn vrije tijd een serie capabele aquarellen van land, cultuur en gewoonten. 'Uit respect voor nabestaanden van mensen die leden onder koloniale onderdrukking' (aldus de zaaltekst) hangen deze hier echter achter een gordijn. De bezoeker wordt zelfs gevraagd of het niet beter zou zijn dit soort werk helemaal niet meer te tonen.
Die rechtschapen intentie blijkt pijnlijk inconsistent. De tweede tentoonstelling,Van links naar rechts,toont een grote hoeveelheid werk van neorealisten - Willink, Ket, Koch, Hynckes - waar Museum Arnhem vanouds veel van bezit. Zij worden hier gepresenteerd op een schaal van 'links' tot 'rechts', waarbij (ik citeer de tentoonstellingsteksten) 'de invloed van politieke spanningen in het Interbellum zichtbaar worden'(sic).Door de 'politieke polarisatie' zouden veel sociaal geëngageerde kunstenaars uit de kunstgeschiedenis zijn verdwenen, en zelfs 'in de vergetelheid geraakt'.
Dat lijkt afgewogen, maar dat is het niet. Kunstenaars uit het interbellum losjes indelen in 'links' en 'rechts' getuigt van een zeer beperkte visie op de geschiedenis, en dat pakt hier op een schandalige manier verkeerd uit. Het werk van communistische kunstenaars als Berthe Edersheim en Harmen Meurs hangt doodleuk pal tegenover dat van Pyke Koch, een doorgewinterde fascist. Dat is al kras; erger is het dat werk van de verzetsstrijder Chris Lebeau - gestorven in Dachau - hangt tegenover het gruwelijkeDe Nieuwe Menschvan Henri van de Velde, dat ooit bij Mussert op de kamer hing.
Als dit een tentoonstelling was over collaboratie en verzet in historisch kader zou dat misschien te rechtvaardigen zijn, maar dat is dit niet: het gaat hier om de artistieke expressie van politieke idealen en de kunstenaars worden in die zin als gelijkwaardige actoren gepresenteerd. Van de Velde was echter niet zomaar 'rechts': hij was net als Koch een ijverig onderdeel van de helse machine die tot de vernietiging van Lebeau heeft geleid - je vraagt je af hoe eventuele nabestaanden van Lebeau zo'n tentoonstelling zouden bekijken.
De samenstelling is hemeltergend slecht doordacht, maar bovendien: ergerlijk inconsequent. Want als Museum Arnhem uit respect voor de nabestaanden van koloniale onderdrukking de aquarellen van Ver Huell achter een gordijn hangt, dan is het onvermijdelijk dat het uit respect voor nabestaanden van de vervolging en massamoord in de Tweede Wereldoorlog het werk van de heren Koch en Hynckes en al hun aartsbruine meelopers in de nieuwe kelderkluis opbergt en de sleutel weggooit.
Koen Kleijn