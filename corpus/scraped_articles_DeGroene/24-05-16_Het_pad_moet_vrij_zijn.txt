Het pad moet vrij zijn

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 mei 2024
In de vroege ochtendvan 28 december 1908 vond er in de omgeving van de Straat van Messina een aardbeving plaats met een kracht van 7,1 op de schaal van Richter, die toen overigens nog niet bestond. De beving duurde 37 seconden en werd na tien minuten gevolgd door een tsunami met golven tot twaalf meter hoogte. De gevolgen waren desastreus. De steden Messina, Reggio Calabria en Palmi werden nagenoeg verwoest. In Messina, dat honderdtwintigduizend inwoners telde, werd het aantal dodelijke slachtoffers geschat op tachtig-tot honderdduizend Daarover heeft de Italiaanse Nadia Terranova, die in 1978 in Messina is geboren, in 2022 een in eigen land veelgeprezen en nu ook in het Nederlands vertaalde roman geschreven,De nacht beeft. Die roman is een waagstuk. De auteur heeft over de catastrofe natuurlijk talloze verhalen meegekregen, thuis, op school, via media en boeken, en die kennis heeft ze natuurlijk ook als uitgangspunt gebruikt voor haar verbeelding. Maar niet zichtbaar. Het boek is geen archeologisch getint sporenonderzoek, geen zoektocht naar resten, littekens, stomme getuigen - nooit geheelde wonden in de stedelijke architectuur en in de hoofden van de nakomelingen van de overlevenden.
Het boek is een waagstuk omdat Terranova direct in het verleden duikt, naar de vooravond van de ramp, schijnbaar zonder alle later vergaarde kennis, waarvan de eerste alinea van dit stuk het droge, encyclopedische extract is. We zitten aan tafel bij de familie Fera in Reggio Calabria, de blik gericht op de elfjarige Nicola. De Italiaanse lezer zal bij die naam opkijken: Vincenzo Fera, de vader van het jongetje, was de reëel bestaande bedenker en producent van het bergamotparfum, destijds het beroemdste parfum van Italië en ook nu nog te koop. Of de kille, geldhongerige reputatie van de man, alsook de als liefde vermomde totalitaire bezitsdrang van zijn echtgenote, Nicola's moeder, daar een publiek geheim is, weet ik niet. Met Terranova's door geen mededogen getemperde portret van het echtpaar maakt ze hoe dan ook duidelijk dat Nicola 'nooit andere lucht had ingeademd' dan die van 'pijn en gruwel'. En dan is er van een aardbeving nog geen sprake.
Nicola is een van de twee figuren die de schrijfster in alternerende hoofdstukken volgt, de tweede is Barbara, een meisje van twintig. Maar voorlopig gaat het om gescheiden geschiedenissen, logisch, Barbara groeit onder heel andere omstandigheden op in Messina, bovendien is er sprake van een leeftijdsverschil dat een liefdesgeschiedenis van meet af hoogst onwaarschijnlijk maakt. Wat de twee niettemin met elkaar verbindt is een groot vrijheidsverlangen. Barbara wil vluchten, weg uit het dorp waar ze is opgegroeid, weg van haar vader. Zij 'hoopte dat de kristallen kroonluchter in de woonkamer zou neerstorten, dat alle antieke meubelstukken zouden verpulveren, dat er van wie wij waren geweest geen spoor zou overblijven'. Dat leest als een omen, want twee pagina's verder 'bewoog de zee' en stortte hun huis met een hels kabaal in. Nicola denkt dat de Apocalyps de straf van God is voor zijn ongehoorzame verlangens; vergeefs probeert hij zijn moeder onder het puin te redden. Barbara, die eerder had besloten 'te gaan leven zoals zij wilde', wordt daar nu wel toe gedwongen.
Maar voorlopig bestaat die vrijheid alleen in negatieve zin, als de afwezigheid van religieuze intimidatie, patriarchale dwang en half-feodale kortzichtigheid. In positieve zin - Barbara is een lezer, zij wil schrijver worden - moet die beetje bij beetje worden bevochten. In de uitzichtloze chaos van de weggevaagde steden komt leven neer op overleven, vrijheid doet zich aan haar voor 'als een gapende afgrond'. Er is gebrek aan alles: water, voedsel, kleding en vooral beschutting. Wetten bestaan niet meer, overal heerst anarchie. Gevangenen en psychiatrische patiënten zijn uit hun inrichtingen ontsnapt, bendes trekkend rovend en plunderend door de puinhopen - 'in deze situatie kon iedereen veranderen in een crimineel' en liep een meisje permanent gevaar.
En - voeg ik daaraan toe - loopt de schrijfster die met haar sympathiseert het risico in de valkuil van het zelfmedelijden en een 'alleen op de wereld'-sentimentalisme te vallen. Bij drama's van dit kaliber liggen kitsch en pathos als vanzelf op de loer: Barbara wordt verkracht door een matroos en wil zich verdrinken in zee. Ze blijkt zwanger, aarzelt over een abortus, maar verwelkomt het kind, een meisje, uiteindelijk liefdevol. Nicola was toevallig getuige van die verkrachting en is sindsdien zijn stem kwijt. Hij wordt geadopteerd, herstelt mentaal en denkt vaak aan 'het van dorst uitgedroogde Messimese meisje met het donkere kroeshaar'. Tien jaar later - het slothoofdstuk in het boek - zoekt hij haar op.
Maar nee, van kitsch is geen sprake. Daarvoor is Nadia Terranova(what's in a name?)in grote delen van het boek een te begenadigd stilist, sterk vooral in het verwoorden van haar afschuw van irrationele, achterhaalde vormen van vrijheidsbeknotting. De woorden die ze Barbara, sprekend over haar dochter, in de mond legt, getuigen daarvan symptomatisch: 'Ik heb haar niet de naam van mijn moeder gegeven omdat ik niet wil leven met mijn blik gericht op het verleden, ik wil dat er geen enkele schaduw, geen enkel lot op mijn dochter valt, haar pad moet vrij zijn.'
Van kitsch is geen sprake. Terranova is een stilist
Philipp Kester / Ullsteinbild / Getty Images | De verwoesting in Messina na de aardbeving van 1908, Italië NADIA TERRANOVA De nacht beeft Vertaald door Etta Maris. Cossee, 250 blz.