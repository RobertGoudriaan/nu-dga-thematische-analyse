Een duistere feelgood

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 december 2023
FILM It's a Wonderful Life
'Een hartverwarmende klassieker uit de gouden jaren van Hollywood, toen de studio's alles uit de kast trokken om het bioscooppubliek een feelgood gevoel te bezorgen.' Aldus ons nationale filminstituut Eye in een persbericht over de nieuwe restauratie van Frank Capra'sIt's a Wonderful Life(1946), tijdens de kerstdagen landelijk in de bioscopen.
Afgezien van het tenenkrommende taalgebruik grossiert de Eye-tekst in slordigheid (laten we het daar maar op houden), aangezien Capra's film zoveel meer dan een 'feelgood gevoel' biedt voor wie de moeite neemt om beter te kijken. Om te beginnen,It's a Wonderful Lifewas helemaal geen 'studiofilm', maar de eerste productie van Capra's eigen bedrijf, dat hij na de oorlog oprichtte samen met onder anderen regisseur William Wyler. De film flopte. Pas in de jaren vijftig werd die herontdekt toen televisiezenders begonnen met het uitzenden van speelfilms. Op een warm gevoel draait het zeker uit in Capra's film, maar de echte kern van het verhaal is juist duister: ongebreideld kapitalisme drijft een mens even hard als tiranniek tot het randje van suïcide, en wie weet ook nog verder.
Eenwonderful lifeis het allerminst in het fictieve Bedford Falls, New York, waar de 'goede bedoelingen' van zijn dorpsgenoten George Bailey (James Stewart) de keel uithangen. Als tiener wordt hij tot bloedens toe geslagen door de alcoholistische apotheker bij wie hij een bijbaantje heeft. Zijn vader is een slappeling, eigenaar van een bank die hypotheken verstrekt aan schlemielen op het dorp, die te laf zijn om het op te nemen tegen de rijke Henry Potter (Lionel Barrymore), bankier en huisjesmelker die mensen tegen woekerprijzen in sloppenwijken laat wonen. George wil niets liever dan dit 'wonderful life' achter zich laten; hij wil reizen, studeren en carrière maken, in ieder geval een ánder leven leiden dan het huidige. Maar dat lukt niet, ook niet als hij trouwt met de avontuurlijke Mary (Donna Reed).
De sleutel tot de film is Stewarts performance. Zoals vaak in zijn carrière is hij de onwillige held, een doorsneeman die gedwongen door omstandigheden oog in oog komt te staan met zijn eigen demonen. Het meesterlijke van Capra's regie zit in de wijze waarop hij Stewarts mentale worsteling met vormgeving verbeeldt, vooral in de derde acte, als een neergedaalde engel hem laat zien wat het dorp zonder hem zou zijn. Hier belanden we in een horrorfilm, of eenfilm noir:spookhuizen, prostituees, gangsters en alcoholmisbruik, kortom, de resultaten van individualisme en vrije-marktdenken. Ga daar maar eens voor zitten met je feelgood.
Vernietigend is de scène waarin Stewart in de aanwezigheid van zijn kinderen geestelijk instort. Later markeert zijn verlossing een overwinning van het leven op de dood. Dat is niet oppervlakkig, maar inspirerend. Capra's stilistische meesterwerk: opgepoetst en wel op het grote doek.
Gawie Keyser
Te zien vanaf 14 december
Eye Filmmuseum | James Stewart als George Bailey in It's a Wonderful Life