Premier Mitsotakis krijgt een Europese reprimande

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
15 februari 2024
Athene- Vorige week kreeg de Griekse regering van de neoliberale Nea Democratia-premier Kyriakos Mitsotakis een dreun van het Europese Parlement. Maar liefst 330 linkse en liberale parlementariërs stemden voor een resolutie waarin ze hun diepe bezorgdheid uitspreken over de kwaliteit van de Griekse democratie en rechtsstaat, en over de fundamentele en mensenrechten die onder druk staan sinds Mitsotakis in 2019 aan de macht kwam.
De resolutie refereert expliciet aan het 'Greek Watergate'-afluisterschandaal waar de Griekse justitie al twee jaar lang niets aan doet. En naar het maar niet van de grond komende strafrechtelijke onderzoek naar de politieke verantwoordelijken voor de Tempi-treinramp die 57 studentenlevens kostte, eind februari een jaar geleden.
De resolutie is ook scherp over de Pylos-schipbreuk van juni vorig jaar, waarbij waarschijnlijk door tóedoen van de Griekse kustwacht 650 vluchtelingen verdronken. Het strafrechtelijk onderzoek daarnaar is nog niet eens begonnen. Ook de Griekse pushbacks van vluchtelingen worden veroordeeld. Tot slot spreekt de resolutie over de zorgwekkende staat van de persvrijheid, de slechtste in de hele EU, nummer 107 op de wereldlijst na Moldavië en Botswana.
Een grotere Europese reprimande voor Mitsotakis is nauwelijks voorstelbaar. Maandenlang heeft hij alles uit de kast gehaald om de stemming van de europarlementariërs, aangevoerd door de Nederlandse Sophie in 't Veld (Volt), tegen te gaan. Zonder succes. Indien geen verbetering, dan zou Brussel miljarden subsidie aan Athene kunnen blokkeren. Net zoals Viktor Orbáns Hongarije overkwam. Omdat de Griekse regeringsgezinde media over de resolutie zwegen, ontploften de sociale media. Toen móest de premier wel van zich laten horen. Zijn woordvoerder spinde het als volgt: 'Er zijn Griekse leden van het Europees Parlement die hun kleinzielige partijbelangen boven de belangen van Griekenland stellen en die stemmen voor een resolutie vol lasterlijke verwijzingen waarin wordt gesproken over het beperken of opschorten van de financiering van ons land. Dit is het meest betreurenswaardige.'
Sindsdien draaien regeringsgezinde trollen op volle toeren: de 330 stemmen, waaronder ook Griekse, zijn van een groepje linkse Hellashaters die het Griekse volk zwart willen maken met op niets gefundeerde laster, Griekse politici die dit serieus nemen zijn landverraders, en Sophie in 't Veld is een gevaarlijke psychopaat.