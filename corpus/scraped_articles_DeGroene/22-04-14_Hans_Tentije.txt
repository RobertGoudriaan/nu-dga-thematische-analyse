Hans Tentije

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
DE ETALAGES
Alvorens na jaren de bekende straat in te slaan zag ik ze weer: de etalages waar de tijd langzaam in verwelkte en alle als vergeten uitgestalde dingen haast nog fletsere, onwerkelijkere kleuren verschaften
terwijl wat er allemaal in de ruiten weerspiegeld werd gebeurtenissen leken die zich hier eerder moesten hebben afgespeeld, taferelen als uit heel andere levens -
populierenpluizen zweefden in de vrijwel windstille middag besluiteloos langs, hoog aan de hemel zeurde een vliegtuig, voor de rest was het heel rustig vanwege de zondagssluiting en de net beÃ«indigde kerkdienst
tussen de huizen maakten de schaduw en schaduws schaduwen zich uit de voeten, op zoek naar voorwerpen of personen waar ze bij wilden horen tot er een andere avond kwam, een latere lucht betrok
tot er niets meer aan het geheugen zou schorten en overal een ziel aan gaf -
IN HET ONGEWISSE
Hoe ver ze ook teruggaan en in hoeverre ze vooruitwijzen, ergens moet het zilverdraad, het zwarte garen van het netwerk van mijn dromen aan zijn ontsproten als eindjes ervan zich 's nachts meestal in uiteenlopende vormen en gedaanten willen vertonen
doorgaans vrij vaag, heel herkenbaar evengoed wanneer ze al eens eerder waren opgedoken, elkaar soms aanvulden, overlapten, ontzenuwden of versluierden -
het moet toen zijn geweest dat ik me doodshoog boven onmetelijke jaren verheven wist en me alleen gelaten waande terwijl de lucht brak en onder me een zwerm kwetterende spreeuwen op de uitgesleten marmeren traptreden neerstreek die naar het plein en de boulevard leidden
maar, van steensoort veranderd, naar de tochtende perrons van een aan geen enkele bestaande spoorweg gelegen station, met rails die blonken alsof ze telkens weer werden opgewreven
om de lijnen naar het vroegere open te houden, en hoewel het mij louter vergund is in gedachten terug te gaan koester ik toch de stille hoop vat te kunnen krijgen op een stel draadjes uit de wirwar van het onderhuidse, om wat stiksels los te tornen
want de vraag is hoe en langs welke sluipwegen zulke verdoezelende beelden zich, eenmalig of vaker, blijven voordoen, en waarom ze weigeren hun bedoelingen duidelijk te maken -
straten lopen dood in ieder van leven bruisend stadshart en belanden met hun verkreukelde, schielijk gladgestreken plattegrond onder een laag rottend herfstblad aan een donkerende bosrand, van nog na te komen beloften spreekt de wind die onstuimig door de boomtoppen vlaagt
en tersluiks verdwijnen alle labyrintische landschappen op meerdere manieren, slaperige dorpen, grotendeels allang vergeten gezichten geleidelijk aan in het ongewisse
waar het het verleden sluimert, onbereikbaar dichtbij -
...