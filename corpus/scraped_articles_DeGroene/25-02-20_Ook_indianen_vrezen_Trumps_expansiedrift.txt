Ook 'indianen' vrezen Trumps expansiedrift

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 februari 2025
Washington- 'Wij indianen zijn weer een bedreigde soort geworden. Sinds de verkiezingsuitslag leven we in constante angst', zegt journalist Waylon Pretends Eagle van het Hidatsa-volk. Pretends Eagle geeft de voorkeur aan de benaming 'indianen' omdat deze hun speciale status weergeeft.
Bij de afgelopen presidentsverkiezingen stemde 48,8 procent van de indiaanse bevolking, tegenover landelijk 63,9 procent. Die lage opkomst valt te verklaren doordat sommige indianen de VS als buitenland zien en zich richten op hun eigen bestuur. Ook leven veel indianen in Republikeinse staten. Lokale autoriteiten proberen indianen te weerhouden te stemmen; denk aan grote afstanden naar stemlokalen, het weigeren van stam-identiteitskaarten en het eisen van een vast woonadres.
Ook nu stemden indianen overwegend Democratisch. In county's met een indiaanse bevolkingsmeerderheid was de steun voor Kamala Harris duidelijk groter dan voor Trump: 72 procent tegen 25 procent. In zijn inaugurele rede noemde Trump de toegenomen steun van bijna alle groepen behalve Native Americans.
In diezelfde rede kondigde Trump aan dat de berg Denali zijn inheemse naam verliest en de koloniale benaming McKinley terugkrijgt. Een eerste klap in het gezicht van de inheemse bevolking.
Trump liet zich eerder al racistisch uit over indianen. Tijdens zijn eerste presidentschap beknotte hij federale fondsen, verordonneerde de aanleg van de Dakota Access-oliepijpleiding en stelde heilig natuurgebied open voor exploitatie.De angst zit er dan ook goed in. 'We hebben allemaal het gevoel van naderend onheil', zegt universitair docent Franci Taylor, behorende tot het Choctaw-volk. 'Het nieuwe beleid zal rampzalig zijn.'
De grootste angst behelst opheffing van de indianenreservaten en daarmee zelfbestuur, ten behoeve van exploitatie van delfstoffen. Dat zou het einde van de indiaanse volken als zelfstandige gemeenschappen inluiden. Trumps expansiedrift betreft niet alleen Groenland en Panama.
Nederland heeft, als een van de koloniale machten die aan de wieg stonden van de VS, een extra verantwoordelijkheid. Dit jaar wordt de stichting van New York als Nieuw Amsterdam 400 jaar geleden uitgebreid gevierd. Daarbinnen is er ook aandacht voor de toenmalige én huidige positie van de oorspronkelijke Amerikanen. Nederland is bovendien ondertekenaar van de VN Verklaring over de Rechten van Inheemse Volken waarin het recht op land en zelfbeschikking is opgenomen.
Er is één lichtpuntje: Joe Biden heeft op zijn allerlaatste dag gratie verleend aan de lang vastzittende indiaanse politieke gevangene Leonard Peltier. Een beslissing die door de indianen met grote vreugde werd begroet.