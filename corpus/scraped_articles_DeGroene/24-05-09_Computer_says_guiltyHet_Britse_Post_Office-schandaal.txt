Computer says: guilty! Het Britse Post Office-schandaal

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Het Verenigd Koninkrijk is na de dramaserieMr Bates vs The Post Officein de greep van de post-affaire, die in omvang en ernst de Nederlandse toeslagenaffaire overstijgt. Waar waren de advocaten?
Normaal weten we nietwat zich afspeelt tussen een advocaat en een cliënt vanwege het beroepsgeheim. Het Britse Post Office-schandaal is de uitzondering op de regel. Niet alleen is aan het licht gekomen dat het verzelfstandigde staatsbedrijf de levens van medewerkers kapot maakte op basis van een defect softwaresysteem. Ook legt deze affaire bloot hoe advocaten met dubieuze strategieën hun grootzakelijke klant voorzagen van een 'verdedigbare' verpakking.
Momenteel wordt via een openbaar onderzoek (deInquiry)hun rol in het geheel onderzocht. Dat is ongekend: advocaten uit alle geledingen van het vak die getuigen over hun werk in specifieke zaken. 'De beroepsgroep faciliteerde de grootste rechterlijke dwaling ooit', aldus Richard Moorhead, hoogleraar recht en beroepsethiek aan de University of Exeter, in zijn blogThoughts on the Post Office Scandal.
Het openbaar onderzoek kreeg nauwelijks publieke aandacht, totdat de Britse televisie vorig jaar rond de kerstdagen de dramaserieMr Bates vs The Post Officeuitzond - in Nederland nog te zien op NPO Plus.Omdat de serie het relaas meeslepend en waarheidsgetrouw neerzette, drongen de drama's achter de coulissen van kleine middenstanders door tot de Britten. Zij werden meegezogen in de horrorgeschiedenis van Alan Bates, Jo Hamilton, Lee Castleton en vele anderen die hun bakkerszaak of winkel voor breispullen combineerden met een postagentschap waarmee zij hun inkomsten konden aanvullen.
Ze waren in de veronderstelling een contract te hebben met een degelijk staatsbedrijf, maar zagen zich geplaatst voor een keiharde onderneming. De Britse posterijen zijn in de vorige eeuw verzelfstandigd (met de staat voor honderd procent aandeelhouder) en Post Office is er een afsplitsing van, met elfduizend vestigingen in het land. Die klaagde desub-postmastersaan voor diefstal en fraude, zonder gedegen onderzoek.
Het Britse publiek reageerde verbijsterd: hoe kon Post Office hen zo kafkaësk behandelen? De volkswoede was een grande finale van wat in 1999 begon met de introductie door Royal Mail van een modern IT-systeem voor financiële software, Horizon. Dit mondde pas twee decennia later uit in spectaculaire vonnissen, die de vloer aanveegden met de aanpak van Post Office.
In de tv-serie wordt duidelijk hoe sub-postmasters de dupe werden van de Horizon-software. Die berekende regelmatig kastekorten die er in werkelijkheid niet waren. Post Office bleef jarenlang beweren dat Horizon een betrouwbaar systeem was, hoewel er intern allang twijfels waren. Honderden burgers werden onschuldig veroordeeld voor diefstal en fraude, duizenden beroofd van hun geld en levensonderhoud, tientallen kwamen in de cel, sommigen beëindigden hun leven wegens schaamte en depressie.
De Britse postaffaire is een variant op de toeslagenaffaire - door een systeemfout zijn burgers gedupeerd, maar zij konden niet hun recht halen omdat ook het rechtsapparaat in een tunnel zat - maar dan erger. Mede door de rol van de advocaten van Post Office. Uit de vele onthullingen kun je moeilijk anders concluderen dan dat ze al jaren wisten of hadden moeten weten dat ze fout zaten. Toch gingen ze door.
Where were the lawyers?Het is al een vraag sinds de financiële crisis in 2008. Die bracht banken en accountants in diskrediet, maar de zakelijke advocatuur bleef buiten schot. De Duits-Amerikaanse juriste Katharina Pistor gaf er in baanbrekende analyses een verklaring voor. 'Commerciele advocaten', zei Pistor in een interview inDe Groene Amsterdammer,'blijven altijd binnen de letter van de wet, ook al wordt de geest van de wet nog zo verkracht. Mazen in de wet zijn nog altijd wettelijke mazen en hun gebruik is dus juridisch geaccordeerd.' Zo werden Londen en Amsterdam een hotspot voor transnationale advocatenkantoren met als specialisme belastingontwijking, de legale variant van belastingontduiking. Wat er in de besprekingen met cliënten precies gebeurt, gaat intussen schuil achter het beroepsgeheim - een waarborg voor vrijuit praten met de cliënt en dus een voorwaarde voor het goed functioneren van de advocatuur.
Maar in het Post Office-schandaal is veel van wat anders geheim blijft, allang openbaar. Dat komt door journalistieke onthullingen, politieke ophef, rechterlijke bevelen en, sinds 2021, onder druk van de voorzitter van het openbaar onderzoek, de gepensioneerde rechter Sir Wyn Williams. Die ging ervan uit dat het bedrijf het voorrecht van de geheimhouding zou opheffen. OpPost Office Horizon IT Inquiryis alles online goed te volgen, er is een uitstekend archief.
Met welke morele dilemma's de advocaten in de rechtsstrijd tegen kleine postkantoorhouders werden geconfronteerd, ligt nu als het ware voor het oprapen, en ook hoe die zijn genegeerd of gewoon niet onderkend. Als een rode draad door deze affaire loopt misleiding van rechters door het achterhouden van informatie. Het roept onvermijdelijk de vraag op in hoeverre sprake is vanbusiness as usual.
In april brak de laatste fase van de verhoren aan, het eindrapport wordt komend najaar verwacht - en dat zal vermoedelijk een nieuwe golf van verontwaardiging veroorzaken, een politieke rel en mogelijk zelfs strafprocedures tegen spelers van de rechtsstaat. Moorhead nam in zijn blog alvast een voorschot: 'Advocaten zijn verantwoordelijk, niet alleen maar soms in een leidende rol, voor het groteske misbruik van recht dat het Post Office-schandaal vormt. Hun verantwoordelijkheid strekt zich uit over vele jaren. Het gaat over particuliere advocatenkantoren en advocaten in dienst van het bedrijf, elite-advocaten en junioren,solicitorsenbarristers. En minstens één voormalige rechter raakte erin verstrikt.
Hoe is het allemaal begonnen?Alan Bates in Wales en Lee Castleton in Yorkshire waren er van meet af aan van overtuigd dat er iets flink mis was met de software die in hun postkantoortjes was geïnstalleerd. De computer gaf onverklaarbare transacties en grote tekorten aan. Ze belden met de helpdesk van Fujitsu, de IT-multinational die de Horizon-software voor Post Office ontwikkelde en exploiteerde. 'U bent de enige met problemen', kregen ze steevast te horen. Niet lang daarna verschenen er privédetectives van Post Office om hun postagentschappen te verzegelen.
Het postbedrijf bleek blind te varen op het softwaresysteem en hield vast aan een contract dat postkantoorhouders zou opdragen om na elke transactieperiode tekorten aan te vullen. Als ze dat niet konden of wilden, was sluiting de enige optie. Het ging om bedragen van tienduizenden euro's. Er leek geen ontkomen aan. Maar Bates en Castleton ontkwamen tenminste nog aan een strafblad, anders dan veel van hun voormalige collega's.
Tussen 2000 en 2015 bracht Post Office jaarlijks tientallen en soms honderden voormalige postkantoorhouders voor de strafrechter, op verdenking van diefstal en fraude. De redenering was van een onthutsende eenvoud: omdat het systeem aangaf dat er geld ontbrak, zou dit wel verdwenen zijn in de zakken van postkantoorhouders. Onder druk van de privédetectives bekenden velen een deel van de beschuldiging. Vervolgens trad Post Office in Engeland en Wales zelf op als de instantie die burgers aanklaagde en voor de strafrechter bracht. Dat gebeurde via het typisch Engelse fenomeen van private vervolging, een verstoft begrip maar bij grote bedrijven als de Britse posterijen actief in gebruik.
Dit is het pijnlijkste onderdeel van deze schrijnende geschiedenis, en de rol van advocaten erin is groot, zo blijkt uit hoorzittingen over deze fase. Om te beginnen waren er de advocaten in dienst van het bedrijf. Dezein-house solicitorsvallen onder de regulering van de beroepsorganisatie voor solicitors. Dit zijn in het Verenigd Koninkrijk advocaten die juridische adviezen geven en rechtszaken voorbereiden, te onderscheiden van barristers,advocaten die optreden in de rechtszaal. In-house solicitors dienen hun eigen morele afwegingen te maken, los van de bedrijfsstrategie.
Tientallen strafdossiers zijn achteraf geanalyseerd door de onafhankelijk expert bij de Inquiry, Duncan Atkinson. Er rijst het beeld uit op van bedrijfsadvocaten die geen idee hebben van de waarden en beginselen van een eerlijk strafproces, die zij als private aanklagers moeten hooghouden, volgens Atkinson'a serious concern'. Zo ontbrak, ondanks verweren dat het IT-systeem zelf debet was aan onverklaarbare tekorten, een degelijk onderzoek naar diefstal. De bedrijfsadvocaten gingen mee in de aanname van het postbedrijf dat Horizon betrouwbaar was.
Dat deden ook de externe advocaten (solicitors en barristers) die het postbedrijf erbij betrok, zoals barrister Warwick Tatford. Hij adviseerde over de te volgen strategie bij de aanklacht tegen Seema Misra, die een winkel annex postkantoor dreef in West Byfleet (Surrey). Ze werd beschuldigd van het stelen van 74.000 pond in de jaren 2005-2008 en het valselijk invullen van formulieren.
In de Inquiry is de zaak-Misra eruit gelicht, niet alleen omdat zij in 2010 voor maanden de gevangenis inging terwijl ze zwanger was, maar ook omdat haar verdedigingsteam serieus weerwoord gaf. Post Office zou de zaak daarom als een testcase hebben gezien en zich extra hebben ingespannen om haar veroordeeld te krijgen - om anderen ervan te weerhouden 'te springen op debandwagonvan defecte software', zoals een interne mail het achteraf formuleerde. Volgens Tatford, afgelopen najaar ondervraagd in de Inquiry, was het duidelijk dat zijn cliënt de zaak van groot belang vond, omdat 'het Horizon-systeem in het hele bedrijf en in alle postkantoren in het land in gebruik was, en het was belangrijk dat het werkte (...) ook voor het algemene publiek'.
Post Office slaagde erin Misra veroordeeld te krijgen met name door de inzet van Fujitsu-expert Gareth Jenkins. Hij overtuigde de jury ervan dat er niets mankeerde aan het Horizon-systeem. Omdat Horizon goed functioneerde, was het een te kostbare, tijdrovende en nutteloze exercitie om op zoek te gaan naar interne softwaredata over de jaren dat Misra geld had gestolen, aldus de aanklagers onder wie Tatford. De rechter ging hierin mee, wat het Misra in feite onmogelijk maakte om zich naar behoren te verdedigen. Tatford erkende afgelopen najaar dat de data wel degelijk hadden moeten worden vrijgegeven.
De vraag is wat hij bij de Inquiry verzweeg. Vorige maand kwam de bbc met een mailwisseling waaruit lijkt te volgen dat Gareth Jenkins in zijn oorspronkelijke verklaring als deskundige ruimte openliet voor twijfel, maar dat Tatford hem instrueerde om de twijfel eruit te halen. Het strafproces ruïneerde Misra's leven, vertelde ze bij de Inquiry. Ze moest naar de gevangenis en het bedrag van 74.000 pond werd geconfisqueerd. Haar veroordeling is inmiddels teruggedraaid.
Het leven van Lee Castletonraakte op een andere manier in het slop. Zijn softwaretekort was in 2008 twintigduizend pond en hij bleef koppig volhouden dat het probleem lag bij Horizon. De Inquiry onderzoekt of Post Office om die reden de zaak tegen Castleton net als die van Misra als een test zag, in dit geval om tekorten te claimen via de civiele rechter. In eerste instantie won Castleton zijn zaak, maar Post Office ging in hoger beroep en Castletons geld voor een advocaat was op.
In de rechtszaal verdedigde hij zichzelf tegenover een advocatenteam van de internationale advocatenfirmaWomble Bond Dickinson(de huidige naam). Hij vond de advocaten agressief en beledigend, vertelde hij de Inquiry - de advocaten ontkennen dit. Castleton verloor omdat hij zijn handtekening had gezet onder het aanvangscontract, dat hem verplichtte tekorten aan te vullen. Zijn inhoudelijk verweer over defecten in Horizon kwam niet aan bod. De zaak gold later als precedent voor soortgelijke rechtszaken.
Had de omstandigheid dat Castleton zichzelf verdedigde de advocaten van Post Office niet moeten temperen, wil Richard Moorhead weten van de Inquiry. En waarom adviseerden ze Post Office niet om een onderzoek in te stellen naar interne computerdata?Womble Bond Dickinsonstuurde evenzogoed een torenhoge rekening naar Post Office: meer dan driehonderdduizend pond aan honorarium. Castleton draaide er als verliezende partij voor op, en ging eraan failliet.
Wat deden de rechters in deze zaken? Zaten ze te slapen? Dat is niet goed in te schatten. De focus van de Inquiry is veel meer gericht op de rol van de advocaten dan op die van de rechters. Dat heeft te maken met het Britse rechtssysteem. Meer dan in bijvoorbeeld Nederland, waar de rechter een dominantere inbreng heeft, leunt het Britse systeem op de gedachte dat de waarheid aan het licht komt in spel en tegenspel in de rechtszaal. Maar dan moeten cliënten en hun advocaten zich wel houden aan verplichtingen van'disclosure'en geen informatie achterhouden die essentieel is voor een rechtvaardige uitkomst. Of en in hoeverre het postbedrijf en zijn advocaten hun waarheidsplichten nakwamen, is een van de grondthema's van de Inquiry.
Als kanteljaar in dit verband geldt 2013 - alweer ruim tien jaar geleden. De om advies geraadpleegde barrister Simon Clarke van het kantoor Cartwright King (het favoriete kantoor van Post Office bij strafvervolgingen) concludeerde toen voor het eerst dat vervolgingen als die van Seema Misra vermoedelijk zeer gebrekkig waren, omdat de topexpert van Fujitsu onbetrouwbaar was gebleken in zijn verklaringen. Er werd een dossieronderzoek ingesteld, waarna erreviewsvolgden van barrister Brian Altman -'one of the big beasts of the criminal bar',aldus de internationale ranking van advocatenkantoren 'The Legal 500' in 2024. Maar Altman vond dat de positie van Post Office nog altijd 'verdedigbaar' was.
Een indrukwekkend samenspelvan factoren bracht deze adviezen naar buiten. Alan Bates, in de dramaserie treffend gespeeld als een onverzettelijke en intelligente terriër, slaagde erin zijn medegetroffenen bij elkaar te brengen. In 2017 begonnen ze eenclass action(collectief proces) tegen Post Office. En ze hadden geluk: ze troffen een rechter die bereid was de onderste steen boven te halen. Die overzag het hele arsenaal aan agressieve procestechnieken van de advocaten van Post Office, en dwong het bedrijf een begin te maken met ontsluiting van informatie over de software. Horizon bleek sinds de installatie meer dan twaalfhonderd bugs te hebben gekend. Fujitsu bleek bovendien op afstand toegang te hebben tot de computers, en had zelfs de mogelijkheid om data te veranderen zonder dat de sub-postmasters het wisten. Het maakte de positie van Post Office onhoudbaar.
En toen ging de bal rollen. In 2021 draaide een hoger gerechtshof een groot aantal veroordelingen terug, omdat er onmogelijk sprake kon zijn geweest van een eerlijk proces en omdat vervolging en veroordeling 'een belediging [was] voor het publieke bewustzijn'. Het tumult rond de dramaserie zorgde inmiddels voor een wetsvoorstel dat in een klap alle veroordelingen moet herzien (Post Office verzet zich hiertegen, omdat er ook terechte veroordelingen zouden zijn). De compensatie voor de getroffenen gaat nu drastisch omhoog.
De laatste fase van de Inquiry, die doorloopt tot diep in de zomer, gaat vooral over de periode na 2013. Post Office en zijn advocaten hielden lang vol dat Horizon een prima systeem was, terwijl de bewijzen van het tegendeel zich opstapelden. Zelfs ondernamen de advocaten in 2019 een kostbare poging om de rechter in het proces tegen hun cliënt van de zaak te ontheffen. DagbladThe Timesberekende onlangs dat het bedrijf twee keer zoveel uitgaf aan honoraria voor advocaten als voor compensatie van de getroffenen.
Paula Vennells, van 2012 tot 2019 de hoogste leidinggevende van het postbedrijf, kreeg voor haar werk een hoge onderscheiding, maar deed er begin dit jaar wijselijk afstand van. In 2020 verklaarde ze dat de top van het bedrijf was afgegaan op wat de juristen adviseerden. Hoogleraar Richard Moorhead voorziet dat de advocaten en het management elkaar de schuld toeschuiven. En The Law Society? Die houdt zich vooralsnog op de vlakte, net als de toezichthouders - die zich daarvoor al twee keer publiekelijk verontschuldigden.
Maar afgesloten is dit pijnlijke hoofdstuk allerminst. Recente onthullingen bevestigen hoezeer bij Post Office en hun juridische adviseurs in 2013 al alarmbellen rinkelden. Er loopt een politieonderzoek naar Gareth Jenkins, er zijn speculaties over strafvervolging van advocaten. De druk op het Britse rechtssysteem wordt groter. Hadden de rechters eerder kunnen ingrijpen? Daar wordt nu op het hoogste niveau over gediscussieerd, juist omdat het om een unieke zaak van grote omvang gaat.
De computer gaf grote tekorten aan. 'U bent de enige met problemen', was de reactie