De Schotten vergeten hun koloniale verleden

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
13 februari 2025
Edinburgh- De Cameron Highlands in Maleisië, Gordon's Bay in Zuid-Afrika, de Falkland Islands bij Argentinië, de Elgin Falls in Sri Lanka en Nova Scotia in Canada hebben een ding met elkaar gemeen: de namen getuigen van de prominente rol die de Schotten hebben gespeeld in de dagen van het Britse wereldrijk. In zijn boekEmpire: What Ruling the World Did to the Britishtoont Jeremy Paxman aan dat het rijk een 'Schots accent' had, en dat de Schotten indertijd bijkans nog meer enthousiasme toonden het bij veroveren van de wereld dan de zuiderburen.
Dat boek, waar de bbc jaren terug de leerzame serieEmpire: A Taste for Powerop had gebaseerd, is waarschijnlijk niet gelezen door de ruim duizend Schotten die recentelijk over het koloniale verleden zijn bevraagd door het vooraanstaande opiniebureau YouGov. Veertig procent van de ondervraagden bleek ervan overtuigd te zijn dat de Schotten, net als volkeren elders in de wereld, door de Engelsen waren onderdrukt. Nog geen dertig procent beweerde dat Engeland en Schotland partners waren bij de vorming van het British Empire.
Onder de aanhangers van de Scottish National Party zeiden zes op de tien dat Schotten slachtoffer waren van het Engelse imperialisme. Onder Conservatieve Schotten geloofde een kwart dat. Volgens Christopher Whatley, emeritus professor Schotse geschiedenis aan de University of Dundee, is het aan 'desinformatie' van de Schotse nationalisten te danken dat het idee van Schotland als 'slachtoffer' van het Britse wereldrijk zo wijdverspreid is geraakt. Schotland, voegde de historicus toe, profiteerde flink van het koloniale project.
De statige gebouwen in de binnenstad van Glasgow, na Dundee het meest nationalistische bolwerk van Schotland, vormen een bewijs. Twee jaar geleden werd bij de tentoonstellingGlasgow: City of Empirein het Kelvingrove Museum stilgestaan bij de eeuwenlange rol van plaatselijke koopmannen bij slavernij en kolonialisme. De welvaart was grotendeels te danken aan de trans-Atlantische handel in suiker en tabak. Dat veel bewoners van Jamaica Schotse achternamen als Gordon, Campbell of Leslie hebben is bepaald geen toeval.
De alternatieve lezing van de geschiedenis door de regerende nationalisten kwam vijf jaar geleden al ter sprake bij een discussie over lesmateriaal in het Schotse geschiedenisonderwijs. Zo was een 724-jarige tijdlijn een reeks veronderstelde voorbeelden van 'Engels despotisme', zoals de al lang ontkrachte mythe dat Winston Churchill in 1919 Engelse tanks en soldaten naar Glasgow had gestuurd om protesten neer te slaan. Over het Britse wereldrijk, en de Schotse rol erin, repte het document,The Road to the Scottish Parliament,met geen woord.