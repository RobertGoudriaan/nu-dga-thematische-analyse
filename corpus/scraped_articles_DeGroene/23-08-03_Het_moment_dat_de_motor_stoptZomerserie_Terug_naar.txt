Het moment dat de motor stopt Zomerserie Terug naar...

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
3 augustus 2023
In Sneek wist Joost Oomen niet beter dan dat zijn vader, cardioloog, er in zijn oude Mazda op uit trok om levens te redden. Nu, in zijn pensioen, probeert hij patiënten naar een waardig einde te helpen.
Het is twee uur 's nachts.Ik lig in bed, onder mijn verwassen Samson en Gert-dekbedovertrek dat ik als een soort tent over mijn bedlampje heb gehangen zodat ik stiekem kan lezen. Ik hoor al lang te slapen, want iedereen slaapt, mijn broer en zusje in de slaapkamers naast de mijne, mijn ouders in de grotere slaapkamer aan het einde van de gang. De kettingrokende buurvrouw slaapt, de schoolmeester in het huis op de hoek, de verlegen dorpswinkelier, de jongen met de totebel. De maan is groot en hangt boven de stijfbevroren Friese weilanden.
Dan klinkt het geluid van een faxapparaat. Direct gooi ik het dekbed van het lampje en knip het uit. Roerloos blijf ik liggen. Het geluid van de fax gaat een paar minuten door. Ik hoor mijn vader de gang op stiefelen, ik weet dat hij in bed naar de uitdraai van de fax gekeken heeft en aan de hand daarvan heeft bepaald of hij moest opstaan of niet. Hij zet het alarm uit en loopt de trap af, draait de voordeur van het slot en loopt naar buiten, zet het alarm weer aan en trekt de deur dicht.
Dat alarm hebben we, omdat mijn vader af en toe gegevens van zijn patiënten mee naar huis neemt. Die gegevens kan ik niet lezen, het zijn lange uitdraaien van grafiekpieken en dalen, bewaard in grijze Leitz-mappen en ongeveer hetzelfde als dat wat net uit de fax kwam. Het is iemands hartslag. De hartslag van iemand die in een bed ligt in het ziekenhuis een kilometer van mijn ouderlijk huis vandaan.
Vanuit mijn bed kan ik mijn vader de voorruit van zijn oude Mazda horen krabben. Hij stapt in en start, ik zie de lichten aan de bovenkant van mijn gordijnen mijn slaapkamer binnenvallen, vervolgens slaat de auto toch weer af. Dat herhaalt zich drie keer, dan start de auto blijvend en verdwijnen de twee lichtbanen van het plafond. De stilte keert terug in het dorp. Ik val in slaap.
45-jarige vrouwmet gemetastaseerd mammacarcinoom en levertransplantatie. 'Het is nog niet af, maar ik kan niets meer. Ik wil mijn kinderen groot zien worden, maar ik kan niet meer.'
Vanaf 1 januari 1994is mijn vader cardioloog in het Antonius Ziekenhuis in Sneek. De eerste jaren met twee anderen, ze delen een mobiele telefoon met antenne voor de diensten die ze steeds om de drie dagen moeten draaien. Tijdens zo'n dienst wordt hij gemiddeld twee keer per nacht wakker gebeld, hoewel hij niet elke keer daadwerkelijk naar het ziekenhuis moet.
'Het lastigste vond ik de weekenddiensten, van vrijdagavond tot maandagochtend. Je kon dan eigenlijk twee dagen en drie avonden niets doen. Je kon bijvoorbeeld geen muurtje gaan schilderen, want als je dan net de eerste streek zette en je werd gebeld, kon je direct alles weer gaan opruimen. En het was vervelend als je tijdens een dienst om half vijf in de ochtend uit je bed werd gebeld. Dan was je rond zeven uur klaar in het ziekenhuis en wat dan? Je wil eigenlijk naar huis om te douchen, maar dan val je midden in de ochtendroutine van je gezin en moet je om acht uur weer aan de werkdag beginnen.'
Overdag valt zijn werk uiteen in drie gedeeltes: consulten op de polikliniek (tien minuten per patiënt, zo'n twintig op een ochtend), hartkatheterisatie en andere meer technische ingrepen ('Dan heb ik zo'n stukje van zijn lies of pols, en ik kijk naar het computerscherm. Het lijf is niet gemaakt om allerlei dingen in te stoppen, dus als je dat moet doen, doe je dat zo zuiver en kort mogelijk.') en de weekendvisite. Dat laatste vond hij het leukst, hij deed het altijd in witte doktersjas met daaronder zijn oude, zwartleren klompen.
'Je treft soms mensen in hun grootste angst, namelijk dat hun motor ermee stopt. En het leukste vond ik ze weer een beetje terug te krijgen, met dat het wel weer goed komt, dat we zo goed mogelijk gaan behandelen, dat ze nu even door deze periode heen moeten, maar straks kunt u alweer veel meer.'
Mijn vader heeft altijd weinig met die cardiologen gehad die zichzelf op de borst slaan omdat ze zoveel levens redden. 'Dotteraars, die met draden naar binnen gaan, levens redden door een ballon in een ader op te blazen. Dat soort patiënten zie je maar heel kort. Ik had meer met de hartfalenpatiënten, pacemakers en steunharten, die zag je jarenlang achter elkaar. Maar aan het einde van de medische carrière van dat soort patiënten was er niet zoveel meer, en dan is het voor cardiologen, voor eigenlijk alle specialisten, heel moeilijk om te zeggen "er is niets meer".'
68-jarige vrouw,gemetastaseerd longcarcinoom. Uitgeput op de bank. Verdrietige boerenzoon: 'Als dit het enige is wat ik voor haar kan doen, geef haar dan alsjeblieft een spuitje.'
79-jarige man. Grondwerker. Kan alleen nog maar op eetkamerstoel zitten. Veel rugpijn. Echtgenote: 'Ik wil hem niet kwijt, maar uit liefde laat ik hem los.'
Man vraagt: 'Mag ik alstublieft dood?' Bladzijde van de krant omslaan doet al pijn.
80-jarige man met ernstig invaliderende parkinson. 'Ik kan niet meer de zon boven het Sneekermeer zien opgaan vanuit mijn vissersbootje.'
Op 1 januari 2022is mijn vader met pensioen gegaan. Vlak daarvoor heeft hij de meest hectische periode uit zijn artsenbestaan meegemaakt, een periode waarin het ziekenhuis vol lag met coronapatiënten. In het begin van de crisis vooral patiënten uit Brabant die gedurende hun leven nooit in Sneek waren geweest, maar daar nu wel werden neergelegd om vrijwel zonder familie te sterven.
Ik vond die periode eng, want mijn vader was midden zestig en behoorde tot de risicogroep. Elke keer dat hij zich in een marsmanpak hees om patiënten te bezoeken, liep hij risico. Ik was blij dat hij met pensioen ging. Hij zou meer saxofoon gaan spelen en zich aanmelden als vrijwilliger bij een bootwerf in Workum.
Hij deed die dingen, maar ging ook iets anders doen: hij werd actiever als Scen-arts, de arts die beoordeelt of het proces richting euthanasie correct en zorgvuldig doorlopen is (Scen staat voor Steun en Consultatie bij Euthanasie in Nederland). En hij werd euthanasie-arts voor het Expertisecentrum Euthanasie, voorheen de Levenseindekliniek.
Dat doet mijn vader nu. Hij reist Friesland door en maakt mensen dood, maximaal twee per week. Of hij gaat bij mensen op visite om te beoordelen of ze al dood mogen.
Zijn periode als Scen-arts begon in 2018. Een bevriende huisarts die zelf net met pensioen was gegaan maar nu ook als Scen-arts werkzaam was, vroeg of die specialisatie niet iets voor mijn vader was. Er waren immers veel te weinig Scen-artsen in Friesland. In 2021 vroeg een patiënt die al geruime tijd bij mijn vader werd behandeld of hij niet euthanasie van hem kon krijgen. Zijn huisarts wilde niet.
'Die eerste keer was doodeng natuurlijk', zegt mijn vader daarover. 'Het spuiten zelf was niet zo'n probleem, maar al het papierwerk, en de officier van justitie.'
Als mijn vader euthanasiekomt doen('pleegt' vind ik te zwaar klinken en 'verleent' is het ook niet), gaat het als volgt in zijn werk: eerst maakt hij een afspraak met een bevriende apotheker die de spuiten en een reservekit voor hem klaarmaakt. Die haalde hij voorheen altijd op met een plastic Albert Heijn-tas, maar nu heeft hij toch maar een nette rugtas aangeschaft. Vervolgens rijdt hij met de spuiten naar de patiënt, regelmatig in de Zuidoosthoek van Friesland, waar veel religieuze huisartsen met gewetensbezwaren wonen. Hij komt binnen bij de patiënt. Die kent hij al, want hij heeft minstens twee gesprekken van een uur (maar vaker vijf of nog meer) met de patiënt gehad om te bepalen of deze echt dood wil, wilsbekwaam is wat betreft deze vraag (iemand hoeft niet meer zijn pincodes te kunnen onthouden, maar wel begrijpen wat euthanasie inhoudt), en of het lijden uitzichtloos en ondragelijk is.
Vervolgens zegt mijn vader tegen de familie dat het snel gaat, dat het echt snel gaat. De patiënt heeft al een naald in zijn of haar arm gekregen van het ambulancepersoneel en mijn vader hoeft zijn spuiten daar alleen maar in te klikken. Eerst een pijnbestrijder, dan een sterk slaapmiddel en vervolgens een spierverslapper waardoor de patiënt stopt met ademen. 'En altijd zegt de familie dat ze wisten dat het snel ging, "maar zo snel?!"'
Nadat de patiënt is overleden, wordt de ggdarts gebeld, die al van tevoren is ingeseind. Die stelt een onnatuurlijk overlijden vast en samen gaan mijn vader en de arts door de papieren, waarna de ggd-arts de officier van justitie belt die weer moet vaststellen dat het euthanasie is en geen moord.
Ik vraag mijn vader hoe dat voelt.
'Opluchting dat het goed is gegaan. Ik heb het tot nu toe altijd zo gehad dat ik in de auto stapte en dacht: dit is goed zo. Ik maak een eind aan het lijden, alleen heeft het wel een bijwerking. Daarna wil je ook niet meteen weer iets medisch gaan doen.'
'Maar hoe heet dat gevoel?' 'Toch een soort melancholie. En het geeft een beetje schuldgevoel ook. Je ziet iemand doodgaan. Ik had die spuit ook niet kunnen geven, dan had hij hier nog tegen mij zitten praten. Iemand die dood is, dat heb ik natuurlijk vaak genoeg gezien. Maar nu zie je iemand doodgaan. De kleur uit zijn gezicht trekt, de vingers worden blauw, de mond valt open. En dan is het klaar en dat is door jouw handelen. Niet omdat hij acuut een groot hartinfarct had waar niets meer aan te doen viel, maar echt door jouw handelen, wat jij ingespoten hebt. Dat is toch anders. Hij wilde het zelf natuurlijk en de familie is heel blij dat je het hebt willen doen, maar het is wel doordat ik dat gedaan heb.'
75-jarige manmet uitgezaaide bot-/prostaatkanker. Ligt met heel veel pijn in bed voor het raam van zijn prachtige appartement. Wanneer hij gaat verliggen moet hij overgeven van de pijn. 'Liever volgende week geen euthanasie, want de kleinkinderen hebben toetsweek.' Vervolgens geeft hij weer over van de pijn. Hij overlijdt de volgende week spontaan.
75-jarige vrouw, gemetastaseerde longtumor. Kan niet meer eten. Heel veel pijn. 'Als ik mijn ogen dichtdoe is het pikzwart, ook mijn gedachten zijn pikzwart.'
'Veel mensen gaan veel pratenals ze bang zijn', zegt mijn vader. 'Ooit stond er een onderzoek in deNRCwaarin werd gesteld dat wanneer iemand voor twee minuten onafgebroken kan spreken, diegene het gevoel krijgt zijn of haar hele verhaal te hebben verteld. In datzelfde onderzoek stond dat artsen vaak al na twaalf seconden een patiënt onderbreken om een vraag te stellen.' Mede daarom vond hij de opleiding tot Scen-arts een openbaring. 'Je kunt een keer langer dan tien minuten consult met iemand praten.'
Hij heeft een notitieboekje bijgehouden van alle Scen-gesprekken die hij heeft gevoerd. De patiënten zijn keurig geanonimiseerd, maar steeds gekenschetst in een regel of vier met veelvuldig hun eigen zinnen. Die zinnen houdt hij ook bij omdat ze in de Scen-rapporten terechtkomen, het zijn illustraties van de uitzichtloosheid en ondraaglijkheid van het lijden. Van de patiënten bij wie hij euthanasie komt doen, doet hij dat niet, hij moet daar al genoeg voor op papier zetten. Ook krijgen artsen die euthanasie uitvoeren voor het Expertisecentrum Euthanasie vier keer per jaar intervisie, tijdens welke sessies ze mogen vertellen of hen nog iets dwarszit. Die intervisie gebeurt in groepsverband, de gesprekken staan bol van de zwarte humor.
Als ik hem vraag hoe hij het voor elkaar krijgt om niet knettergek te worden van elke week twee mensen doodmaken, kijkt hij mij moeilijk aan en gebruikt dan toch ('ja het klinkt een beetje stom') het woord barmhartigheid:
'Ik vind wel, en daardoor kan ik het rijmen in mijn hoofd, dat mensen die lijden, dat je daar iets voor kunt doen. En dat zijn soms medicijnen, soms palliatieve sedatie en soms euthanasie. Toevallig kan ik dat. Je moet niet achter het feit van euthanasie staan, maar achter het feit dat je mensen kunt helpen. En je moet accepteren dat iemand om euthanasie vraagt met een reden. Dat het lijden van die patiënt ondraaglijk is, ook als het voor jezelf niet ondraaglijk zou zijn. Om dat te kunnen accepteren moet je echt samen met de patiënt zijn levensgeschiedenis in gaan. Daar moet je de tijd voor nemen. En dat wordt, met huisartsen die dit werk niet meer willen doen, met psychiaters en andere dokters die het te ingewikkeld vinden en de steeds groter wordende vraag naar euthanasie, moeilijker.'
Mijn vader geeft aan dat hij het soms moeilijk vindt wanneer andere artsen hem een compliment geven omdat ze het zo goed vinden dat hij dit werk doet. 'Ja, ik doet dit, omdat jij het niet doet', antwoordt hij dan.
In elke provincie bestaat een kleine groep artsen die euthanasie uitvoeren voor het Expertisecentrum Euthanasie. De gemiddelde leeftijd van die artsen ligt rond de zeventig jaar.
83-jarige vrouwin kamer liggend voor het raam. 'Doodgaan bij smeltend ijs. Mag ik mee?'
Een mens heeft geen stekkerdie je er naar believen insteekt of uittrekt. Dood is dood. De dood niet een speling van het lot laten zijn, maar tot een weloverwogen beslissing maken, is in het geval van uitzichtloos en ondraaglijk lijden goed en nodig. Maar het is ook definitief en daardoor zwaar.
Ik ben trots op mijn vader, hij helpt mensen, mensen die pijn hebben en de families van mensen die pijn hebben. Maar dat hij mensen helpt, maakt de dood niet opeens lichter. Door het werk dat hij doet laadt hij beslissingen op zijn rug, beslissingen over leven en dood. Hij laadt die beslissingen op zijn rug omdat andere artsen die beslissingen niet willen nemen. Sommigen met religieuze redenen, anderen omdat ze huiverig zijn, bijvoorbeeld omdat euthanasie nog altijd in het strafrecht staat en er dus altijd papierwerk en een officier van justitie bij komt kijken.
Mijn vader verwacht dat zodra euthanasie uit het strafrecht wordt gehaald er meer artsen dit werk zullen oppakken. Maar zolang het er nog wel in staat, zullen mijn vader en zijn veelal gepensioneerde collega's dit werk doen. Beslissingen blijven nemen, beslissen om een middel in te spuiten waardoor de patient overlijdt. Nogmaals: die beslissingen zijn niet licht.
Uiteindelijk startte detoch al slecht startende Mazda van mijn vader steeds minder en minder. Het dak kreeg gaten, de lichten vielen spontaan uit, hij kon 's nachts niet meer op de auto vertrouwen om op tijd in het ziekenhuis te komen. Kortom, de Mazda moest naar de sloop. Dat vond mijn vader niet leuk, toen hij hem weg had gebracht, was hij er een week behoorlijk stilletjes van. Hij wilde de auto houden, maar de auto was op.
Als ik hem, meer dan twintig jaar na de sloop van die auto, een bericht stuur met de vraag waar de sleutel van die Mazda nu is, stuurt hij mij ogenblikkelijk een foto terug. Hij heeft de sleutel nog jaren aan zijn sleutelbos gehouden, pas onlangs heeft hij hem in een laatje gestopt.
Joost Oomen is schrijver en dichter, van onder meer de romanHet perenlieden de bundelLievegedicht