Alle partijen hebben plots de mond vol van armoede In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 september 2023
Wie in armoede verkeert probeert zich te verstoppen voor de samenleving, de schijn op te houden een middenklassenburger te zijn. Je leest het in de boeken van Édouard Louis of in het essay van Cody Hochstenbach, als voorpublicatie in dit blad te vinden (pagina 30), waarin hij beschrijft hoe hij als puber het erbarmelijke huurhuis van zijn vader 'krampachtig moest zien te verbergen'. Arme mensen, het zijn er een miljoen inmiddels, onder wie 230.000 kinderen. De structurele ongelijkheid was de afgelopen jaren aan het zicht onttrokken door tal van tijdelijke steunmaatregelen, die dit jaar zouden verdwijnen. In aanloop naar Prinsjesdag heeft het demissionair kabinet besloten nieuwe pleisters te plakken, het gehate toeslagensysteem zal weer op volle toeren draaien.
In Hochstenbachs betoog staat schaamte centraal. Klassenschaamte voor hen die zich verstoppen, zoals hij zelf deed als jongen in Maastricht. Omgedraaid is er iets als 'woonschaamte': burgers aan de goede kant van de streep die met enige gêne hun nieuwe huis tonen aan vrienden waarvoor zoiets er niet inzit. De term legt bloot dat aan beide kanten van de kloof ongemak heerst. Hochstenbach toont dat wonen zowel zeer intiem als ten diepste politiek is. Al is dat laatste lang ontkend. In het ergste geval zagen, vooral rechtse partijen en politici, bewoners van sociale huur niet als slachtoffers maar als een probleem dat je naar ver buiten je stadsgrenzen moet verbannen. Klassenwalging noemt Hochstenbach dat. Soms slaat het door in vijandig beleid. Sinds de jaren negentig zijn sociale-huurwoningen gesloopt, verkocht en in aantal gereduceerd. Dat kon doordat de slachtoffers door schaamte in 'een hoek van stilzwijgen' waren gedrukt.
Maar er verandert iets. Na decennia waarin aan borreltafels tevreden werd vastgesteld dat echte armoede niet bestaat, zijn nu plots partijen van links tot centrum-rechts het erover eens dat bestaanszekerheid een van de belangrijkste verkiezingsthema's zal zijn. Zorgen rond wonen en het betalen van rekeningen beginnen immers in toenemende mate ook middenklassenburgers te raken, of leden van klassen omlaag te trekken.
Al mag overeenstemming over het idee dat bestaanszekerheid een cruciaal vraagstuk is niet het zicht ontnemen op fundamentele ideologische verschillen. De liberalen (VVD en D66) werpen zich primair op als verdedigers van middenklassenbelangen. Zo zegt Dilan Yesilgöz het te doen voor werkenden met een gemiddeld inkomen, zodat zij niet meer 'aan het einde van de maand denken: ga ik het wel redden?'. Rob Jetten zei vorig weekend het ook te zullen opnemen voor 'de werkende middenklasse' en 'hardwerkende en innovatieve ondernemers'. Eigen verantwoordelijkheid moet lonen, wie werkt moet volgens hen met minder lasten geconfronteerd worden.
De SP positioneert zich diametraal aan de andere kant door 'klassenstrijd' te bepleiten. Via verplichte winstdelingen en hogere minimumlonen en uitkeringen in combinatie met een woud aan gratis publieke voorzieningen, moet er herverdeeld worden. Ondertussen zetten PvdA en GroenLinks gezamenlijk in op het bestrijden van toekomstige ongelijkheid als het gevolg van ingrijpende klimaatmaatregelen. Bij het CDA bezien ze de armoede-opgave primair als een relationeel en sociaal probleem: een samenleving zonder sociale cohesie creëert een vrijbrief voor egoïsme. Als je die cohesie herstelt en mensen weer naar elkaar omkijken, zal ook de kloof slinken. 'De samenleving is geen contract, maar een verbond', zei Henri Bontenbal vorige week tijdens een lezing.
Bestaanszekerheid mag een thema zijn, maar laat u niet voor de gek houden. Over de echte probleemanalyse en wie er voorrang krijgen als er reddingsboeien worden toegeworpen wordt de komende maanden nog heftig getwist. Waarmee het onderwerp weer ten diepste politiek is - en allesbehalve onzichtbaar.
Bestaanszekerheid mag een thema zijn, maar laat u niet voor de gek houden...