Niña Weijers

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
8 februari 2024
Ik zag ze op de ramen van een bibliotheekgebouw aan Fifth Avenue in New York: grote posters, geel met zeeblauwe letters. 'Protect The Freedom To Read', stond er. En: 'Banned Books For All'. Er werden leesclubs georganiseerd voor tieners, rond boeken die elders in het land 'verboden' waren. Op een prominente plank op de kinderafdeling stond een kleine verzameling boeken die in de ban waren gedaan: boeken over een meisje met twee moeders, een pinguïn met twee vaders, een transgenderjongen die een goede broer probeert te zijn voor de nieuwe baby. In de boekenwinkel zag ik opnieuw een poster. 'We Sell Banned Books!' stond er in vrolijke kleuren.
Soms lees je over iets wat gebeurt in een ander land, soms loop je rond in een werkelijkheid met kleurige campagneposters. Ik stelde me de vergaderingen voor, de moed der wanhoop, hoe de jeugd te bereiken, wat het zou gaan kosten (de bibliotheken waren nu geen zeven dagen per week meer geopend, maar zes:city budget cuts). Banned books,had iemand dan gezegd,but make it fun.
Bij de metro-ingang van Bryant Park werd ik aangeschoten door een vrouw. Ze had een rolkoffertje bij zich, geblondeerd haar, bleke huid. Ze zag er eenvoudig maar keurig uit, alleen de tas in haar hand verraadde iets, canvas zonder rits, gevuld met kleren.'Everyone has the power to call your whole life into question here,'schreef Renata Adler. Natuurlijk had ze het over New York.
De vrouw vertelde me haar naam, dat ze eenhuman rights defenderwas uit Oostenrijk, dat ik haar kon googelen. Ze had vijftig dollar nodig, ze was iets op het spoor gekomen, iets over mensensmokkel in de Verenigde Staten, nu was ze hier in een poging zelf een advocaat in de arm te nemen maar men was haar op het spoor, het was allemaal veel groter dan ze had kunnen vermoeden, ze hadden haar bankrekeningen afgesloten. Kun je voor me pinnen? Bij de pinautomaat vroeg ze om honderd dollar. Toen ik me realiseerde wat er (niet) op mijn rekening stond, en wat ik gemiddeld per woord betaald krijg, zei ik haar dat honderd dollar te veel was.I'm a writer,zei ik er nog bij. Ze veerde op. Of ik journalist was? Nou, niet echt... Onderzoeksjournalist dan misschien? Haar wanhoop was echt, hield ik mezelf voor, zoals ieders wanhoop uiteindelijk echt is. Ik dacht aan die ene keer dat ik, als tiener, alleen thuis, een vrouw had binnengelaten die zei te moeten plassen. Toen ze na een kwartier van de wc kwam bleken de muren en de vloer onder de stront te zitten.
Bij de vorig jaar overleden Kroatische schrijfster Dubravka Ugresic (die tijdens de Joegoslavische oorlog haar land, dat haar land niet meer was, ontvluchtte en uiteindelijk in Amsterdam neerstreek) las ik over de tijd dat ze in New York woonde, niet lang nadat ze uit Kroatië was vertrokken. Aan haar psychotherapeut aldaar vertelde ze hoe ze op een middag, wandelend over Fifth, ineens alle gebouwen om haar heen in elkaar zag storten. 'Alles vloeit in elkaar over', verwoordt ze de angstwekkende ervaring, 'alles bestaat in mijn hoofd naast en door elkaar, niets is meer ondubbelzinnig, niets staat voor mij meer vast...' De therapeut verzekert haar dat ze in New York veilig is. 'Ik was daar ook veilig', antwoordt Ugresic, 'en toch is het gebeurd.'
Het zijn de kozijnen waaraan je het ziet: huizen die er van een afstandje best mooi en bestendig uitzien, blijken van dichtbij nauwelijks onderhouden. Ooit logeerde ik in Brooklyn bij rijke mensen die een hele brownstone bezaten, en zelfs hun kozijnen hadden dat. De verwarmingsbuizen in de gebouwen van deze stad sissen en tokkelen, maar alles staat op de tocht.
Ik googelde haar, natuurlijk. Ze bestond echt en noemde zichzelf online ook human rights defender - laat ik het daarbij houden. De volgende dag werd ik opnieuw aangeklampt. Niet door haar, maar door een dame op leeftijd met een heel knap gezicht, adellijk bloed en bruine stompjes die ooit tanden waren geweest. Ze drukte haar opengespreide hand tegen de mijne en vertelde me dat wij tweeën afstamden van de Vikingen. Ik snapte wat ze bedoelde.
'Where are we going to go?' Maggie Yaya, bibliotheekbezoeker, Queens Public Library, CBS News