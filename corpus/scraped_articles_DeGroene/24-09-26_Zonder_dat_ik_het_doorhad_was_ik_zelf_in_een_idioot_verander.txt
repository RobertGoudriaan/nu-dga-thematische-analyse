Zonder dat ik het doorhad was ik zelf in een idioot veranderd Column

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Het leek me een goed idee om een hobby te nemen. Ik wilde meer tijd besteden aan activiteiten die niets met mijn werk of het schrijven van een roman te maken hebben. Dus meldde ik me begin dit jaar aan bij een triatlonvereniging. Aangezien je bij triatlon drie sporten combineert, is het erg tijdsintensief en juist daarom leek het me een uitstekende keuze.
Na een paar maanden wennen ging ik met plezier naar de trainingen toe. In de kleedkamer vertelden mijn clubgenoten over hun plannen: marathons, halve - of hele iron mans. Met bewondering, maar ook met de lichte zelfingenomenheid van de hobbyist, luisterde ik naar hun ambities. Stilzwijgend distantieerde ik me van wat ik ze goedmoedig noemde: idioten. Daar had ik toch helemaal geen tijd voor. Ik moest immers een boek schrijven. Eén marathon is meer dan genoeg. Dit was mijn hobby, ik kwam hier voor de lol.
Sport heeft altijd een grote aantrekkingskracht op me uitgeoefend. Ik raak makkelijk tot tranen toe geroerd als ik Sifan Hassan in een legendarische eindsprint de olympische marathon zie winnen. Het heeft vast iets te maken met het feit dat ik opgroeide in een gehucht in Limburg waar iedereens grootste passie eruit bestond zijn kop niet boven het maaiveld uit te steken. De verbetenheid die atleten aan de dag leggen om als snelste de finishlijn te halen herkende ik in mezelf. Het was dan ook een verademing mensen te zien die iets zo graag willen dat ze er alles voor opgeven en precies daarom gevierd worden.
Hoewel sport voor een schrijver tot de verbeelding kan spreken, is het voor de beoefenaar weinig metaforisch: de fysieke inspanning en de techniek die je onder de knie moet krijgen, vergen zo'n focus dat alle bijkomende gedachten al snel oplossen. En aangezien mijn hoofd op de meeste dagen voelt als een springkussen in een overvolle speeltuin waar minstens één iemand het slachtoffer wordt van een kopstoot, is dat juist waar ik naar op zoek ging: leegte. Of zoals Eva Gerlach het alleen kan dichten: 'als je gaat rennen: ren/ tegen de dag. Zo kijk zo met het licht op je/ hielen je lijf uit de lucht in'.
Tot de zomer aanbrak, vlotten mijn hobbyistische plannen uitstekend. Het ging pas mis toen ik besloot mezelf een vakantie te gunnen van het schrijven. Voor ik het wist had ik me ingeschreven voor een triatlon. Ik ging meer trainen, toen nog wat meer. Daarbovenop gaf ik te veel geld uit aan allerlei gadgets die je blijkbaar nodig hebt voor een triatlon en betrapte ik mezelf erop dat ik langzaam maar zeker mijn hele leven om mijn hobby heen organiseerde, in plaats van andersom.
Recentelijk volbracht ik mijn eerste kwart triatlon. Stel je voor: het startschot klinkt en 250 mensen in strakke pakjes rennen tegelijkertijd vanaf een strandje het water in, proberen vervolgens spartelend, trappend, wild om zich heen slaand, door te weinig ruimte en water, over en door elkaar heen richting dezelfde boei te zwemmen. Ook al had men mij voorbereid ('bij een massastart is zwemmen een contactsport'), toch was ik binnen enkele minuten buiten adem en redelijk overrompeld. Eigenlijk deed het me denken aan hoe ik me de laatste tijd had gevoeld als ik mijn laptop opende. Het schrijven van een roman lijkt verbazend veel op zo'n massastart: als ik wil beginnen, proberen 250 ideeën zich even bloeddorstig als triatleten van mijn hoofd, via mijn vingers, richting de pagina te storten.
Ik geloof dat ik daarom het schrijven zo makkelijk voor sport heb verruild deze zomer, want hoewel zo'n massastart geen pretje is, kun je bij triatlon, in tegenstelling tot het schrijven, maar één kant op: richting de finish. Na verloop van tijd zwemt de kluwen wat uiteen, heb je meer ruimte, kun je om je heen kijken en ondervind je dat het leven redelijk simpel is als je niet hoeft na te denken over welke kant je op gaat. En ook al doet het misschien pijn die finish te halen, toch is het voor mensen zoals ik genoeg reden tot ontspanning. En is dat niet precies wat een hobby is? Ook al is die dan een beetje idioot.
Het schrijven van een roman lijkt op de massastart van een triatlon