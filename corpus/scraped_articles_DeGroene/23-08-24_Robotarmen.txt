Robotarmen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 augustus 2023
TELEVISIE After Work
Als werkstudent belandde ik op een kantoor met werknemers in rijen achter tafeltjes. Iedereen had een stapeltje formulieren waar iets mee moest. Ik was in een uurtje klaar en leverde in bij de chef, die verbaasd een nieuw stapeltje gaf. Een man fluisterde dat ik dat niet meer moest lappen. Het werd een eindeloze week. Herinnering die opkwam bijAfter Workvan de Zweedse regisseur Erik Gandini, coproductie met de vpro. Een filmisch fraai essay over werk in verleden, heden, wereldwijd; en vooral in de toekomst, want technologie verandert veel: we zien eerst mensen en daarna robotarmen plasticafval sorteren.
'Mijn' kantoor zag ik, vermenigvuldigd, terug in Koeweit, waar fysieke arbeid gebeurt door laagbetaalde arbeidsmigranten uit Oost-Azië, en Koeweiti goed betaald bureauwerk in de publieke sector hebben. Maar veel te veel mensen voor veel te weinig werk: twintig op één. Waar in sommige ontwikkelingslanden ambtenaren zelden verschijnen met behoud van wedde, is in Koeweit thuisblijven, of drie uur vullen met films kijken, de oplossing voor een gigantisch toneelstuk van werkende burgers. Luilekkerland, maar in die 'utopie' is zingevingsproblematiek groeiend: leegte gevuld met eindeloos eten en kopen. (Met ontmenselijking van migranten als bonus.)
Koeweit staat haaks op culturen waarin arbeid zo heilig en dwingend is dat andere manieren van zingeving niet aan bod komen. 'De Amerikaan'
bijvoorbeeld, die altijd drukdrukdruk is en angstaanjagende hoeveelheden betaalde vakantiedagen niet opneemt. Gruwelijker Zuid-Korea, waar een ziekmakend en gezin ontwrichtend arbeidsethos heerst. De film opent met een oudere man. Zijn werkweek: zes uur opstaan, zeven uur op kantoor; om elf uur naar huis, om middernacht eten. Om zes uur op. Probleem is dat hij dat niet als probleem ziet. Zijn volwassen dochter wel. Die beklaagt hem om zijn door ontelbaren gedeelde moraal waarin werk alles betekent en ze zonder dat niets zouden zijn. Dat is het land waar de overheid met reclamespotjes mensen verleidt tot korter werken, tot aandacht voor gezin, hobby's. En waar sommige bedrijven de computers om zes uur afsluiten. Veel zelfmoord daar. Er zijn portretten: de Italiaanse eigenaar van een schitterend Renaissance-landgoed wiens vader zich levenslang louter met paarden en vrouwen bezighield, maar die zelf de gelukkige, altijd werkende tuinman van een eigen domein werd; de Afro-Amerikaanse pakjesbezorger van Amazon die gelukkig wil zijn en dat deels is in het besef dat ze vooral bejaarden en verpleeghuizen bedient, maar die met vijf AI-camera's in haar busje in de klauwen van Big Brother is beland en de grens trekt als ze onderweg in een fles zou moeten plassen. Eten doet ze al rijdend.
De film is rijker dan mijn anekdotiek verraadt. Het gaat van Elon Musk tot Noam Chomsky. Over moderne slavernij; calvinistisch ethos; armoegedreven ethos; basisinkomen voor elke wereldburger; feestende Italiaanse jongeren die studie, stage noch werk willen. Het zwalkt soms wat, maar fascineert ook.
Walter van der Kooi
Erik Gandini,After Work,2Doc, donderdag 24 augustus, NPO 2, 22.10 uur
Fasad / VPRO | After Work, regie Erik Gandini