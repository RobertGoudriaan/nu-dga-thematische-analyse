Opeens is Jacob Zuma een redelijk alternatief

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 mei 2024
Kaapstad- Het begon als een lachertje. Een voortijdig afgezette president die wordt beschuldigd van gigantische corruptie richt een halfjaar voor de verkiezingen van eind mei zijn eigen partij op, en geeft die dezelfde naam als de gewapende vleugel van de 'bevrijdingspartij' die hem eerder afdankte. We hebben het hier over de 82-jarige Zuid-Afrikaanse ex-president Jacob Zuma, oprichter van uMkhonto weSizwe (MK), een partij waar niemand een maand geleden een stuiver voor gaf.
Het is een cult, gebaseerd op het charisma van een enkel individu die het land tijdens zijn regeringsperiode (2009-2018) willens en wetens richting afgrond dreef. In een manifest zette MK vorige week de plannen uiteen, waaronder meer macht voor traditionele leiders en vervanging van de grondwet door parlementaire soevereiniteit.
En kijk, volgens de jongste opiniepeilingen wordt MK de derde partij van Zuid-Afrika. Met name in Zuma's geboorteprovincie KwaZoeloe-Natal is ze populair. En belangrijker: de partij zal vooral stemmen aftroggelen van het al dertig jaar regerende anc, dat volgens dezelfde peilingen tot rond de veertig procent zakt.
De vijf jaar waarin Zuma's opvolger Cyril Ramaphosa aan de macht is, hebben niet gebracht waar iedereen op hoopte. Staatsdiensten zoals transport, posterijen, spoorwegen, en elektriciteitsvoorziening liggen nog steeds in duigen. De enorme inflatie maakt het voor de miljoenen armen erg moeilijk om te overleven. De misdaad blijft schrikbarend, net als de corruptie. De werkloosheid is opgelopen tot zo'n veertig procent. Onder Zuma was het beter, luidt een simplistische wijsheid.
Daarnaast speelt chauvinisme een rol: Zuma is een Zoeloe. De Zoeloes maken een kwart van de Zuid-Afrikaanse bevolking uit, en veel van hen stemmen graag op een stamgenoot, zeker als die in hun ogen vernederd is. Net als Donald Trump speelt Zuma de slachtofferrol subliem.
Veel Zuid-Afrikanen hebben genoeg van het anc, maar voor de meeste zwarte stemmers is de overstap naar de 'witte' oppositiepartij Democratic Alliance te drastisch. Voor hen is Zuma een redelijk alternatief. En Zuma kijkt minzaam toe hoe zijn initiatief het land verdeelt. Volgens ingewijden is hij bereid tot een coalitie met het anc, in ruil voor het ontslag van zijn aartsvijand Ramaphosa, enkele kabinetsposten en het premierschap in zijn thuisbasis KwaZoeloe-Natal.