India dreigt Franse journaliste met uitzetting

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
1 februari 2024
New Delhi- Studievisa voor duizenden Indiase studenten, uitwisseling van militaire technieken en kernenergie: de Franse president Emmanuel Macron en Indiase premier Narendra Modi zetten afgelopen weekend hun handtekening onder een flinke lijst overeenkomsten. Macron was vrijdag de eregast tijdens de Indiase Dag van de Republiek. New Delhi en Parijs smeden een steeds nauwere band. In de laatste jaren zijn de handel en vooral strategische, militaire samenwerkingen toegenomen.
Toch was er een smet: de dreigende uitzetting van een Franse journaliste, die al twintig jaar in India verblijft. Vanessa Dougnac is getrouwd met een Indiër en heeft daarmee een status als 'overzeese ingezetene' van het land. Zij verloor anderhalf jaar geleden haar werkvergunning, een overheidsbesluit dat zij probeerde aan te vechten. In plaats van nieuwe toestemming om als correspondent te werken, hoorde zij deze maand dat haar verblijfsvergunning waarschijnlijk wordt ingetrokken. Begin februari moet zij het land uit.
Reden voor deze afstraffing, zo zou te lezen zijn in de formele kennisgeving, is de 'kwaadwillende' en 'anti-Indiase' toon van haar verhalen. Met dat verwijt slaat de huidige regering journalisten vaker om de oren, volgens internationale organisaties komt de persvrijheid in de knel. Kritische Indiase journalisten worden tegengewerkt, internationale correspondenten kunnen problemen ervaren met de verlenging van hun werkvisum. Uitzetting, zoals Dougnac nu kan overkomen, is de volgende stap in de verharding tegenover de buitenlandse pers.
De Française ontkent dat zij in de afgelopen maanden zonder werkvergunning toch over India geschreven heeft. Dat zij in het land in feite op non-actief was gesteld, was onder internationale verslaggevers en Indiase collega's een publiek geheim. De journaliste stelt geen informatie over haar zaak te hebben gedeeld met de Indiase pers.
De timing van het nieuws was wel heel saillant. Franse diplomaten konden ook niet om de zaak heen en hebben die naar eigen zeggen ter sprake gebracht tijdens het staatsbezoek. Een woordvoerder van het Indiase ministerie van Buitenlandse Zaken ging zondag, na Macrons vertrek, in op de ophef: 'De vraag is of mevrouw de regels heeft gevolgd' en 'het gaat niet over haar werk'. Dat lijkt de eerste officiële verklaring die in de pers verscheen, te weerspreken. Zo wordt nog onduidelijker waartegen de journaliste zich moet verdedigen om haar uitzetting te voorkomen.