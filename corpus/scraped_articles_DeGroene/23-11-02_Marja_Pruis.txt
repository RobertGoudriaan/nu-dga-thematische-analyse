Marja Pruis

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
2 november 2023
We zaten voor het café buiten, een late herfstavond. We dronken bier, we waren met z'n vijven, of misschien moet ik zeggen d'r vijven, want meisjes waren we, niet zulke aardige meisjes. We waren net naar een theatervoorstelling geweest, er nog niet helemaal uit wat we ervan vonden. Een van ons droeg voor uit het pas verschenen werk van een meisje dat er niet bij was. Het ging over pijpen.
Het hielp niet dat we voor ons zagen wie de gelukkige gepijpte was. Dat is het nadeel van Nederlandse literatuur. Dat je de dingen voor je ziet. Dat met die huig, die aangeraakt wordt, geforceerd, ik heb het de afgelopen maand drie keer gelezen in nieuw oorspronkelijk Nederlandstalig proza van vrouwen. Het kokhalzen, het bijna stikken.
O god ik ben mijn moeder. Ik denk het niet vaak, maar als ik het denk is er geen houden meer aan. Zie ik haar lieve ontreddering, hoe ze het vraagt aan haar dochter en kleindochter, uitkijkend op de grote markt van Veenendaal. 'Dat pijpen, zou dat nou wat zijn?' Onze net zo ontredderde stilte. En zij weer: 'Ik vroeg het me af, je hoort er zoveel over.'
Je hoort er zoveel over. Of zoals ik het de volgende dag aan een vriendin app: 'Het pijpen hangt weer in de lucht.'
'Ja', appt ze terug. 'Erg retro.'
Te mijner verdediging op voorhand: de vriendin is 25 jaar jonger dan ik. Het is intergenerationeel, onze verbazing. Er zijn zaken waarvan je weet: eenmaal toegelaten tot de mogelijkheden van het menselijk verkeer zijn ze niet meer weg te denken. En toch kun je het je blijven afvragen:why?
Ik heb me er wel eens in verdiept: de geschiedenis van de blowjob. Alles om de literatuurgeschiedenis in al haar facetten te doen schitteren. Christopher Hitchens ging me hierin voor. Hij kwam met Nabokov aanzetten, die het zijn Humbert Humbert kennelijk niet wilde aandoen om Lolita te zeer te ontheiligen. Hij gebruikte het besmuiktesouffler. Zelf had ik netThe Dying Animalvan Philip Roth gelezen, waarin literatuurprofessor David Kepesh zijn geluk niet op kon met zijn hedendaagse studentes: 'Dit is een generatie van verbluffende pijpsters.'
In zijn existentiële wanhoop raakte het boek me diep.
Iedereen die wel eens onder meisjes heeft verkeerd, al dan niet met bier, de konen rood, het gillen niet van de lucht, weet dat genot een veelkoppig monster is. En dat tegen de verrukking der verliefden weinig is opgewassen. 'Man ik kon je wel pijpen van plezier', het is een regel uit een gedicht van Anne Vegter. Hij is van even geleden, en stond toen al in de verleden tijd, maar het blijft een krachtige beginselverklaring.
Dat van het veelkoppige monster heb ik niet van mezelf. Willem Jan Otten noemde het zo, toen ik hem interviewde overDenken is een lust,zijn beroemde essay over porno dat toen 25 jaar bestond. Je kunt genieten van iets waarvan je houdt, legde hij uit, maar ook van iets waarin liefde geen rol speelt, waar liefde gewoon buiten staat.
Ik wilde van hem weten of hij anders over lust was gaan denken met de jaren. Leeftijd was sowieso een terugkerend onderwerp, ik bedoel ouder worden. Hij zei dat hij graag dacht in termen van tijdperken, levenstijdperken. Dat er iets verzoenends vanuit gaat dat de verschillende stadia in je leven andere besognes met zich mee brengen. Dat je niet je hele leven met hetzelfde bezig hoeft te zijn.
Dingen gaan voorbij, daar kun je ook blij over zijn. Als iemand dit op het juiste moment in je leven zegt, is het een eyeopener.
Ik herinner me nog mijn eigen luchtige hart die dag. En zie nu dat hij toen jonger was dan ik nu ben. Op zeker moment citeerde hij Arthur Schnitzler: 'Alles draait om ouder worden, de rest is avontuur.' Het leek me een wonder van inzicht. Inmiddels bevind ik me in het levenstijdperk dat ik durf toe te geven dit citaat niet helemaal te begrijpen.
'Hoe had ze haar gezicht kunnen laten liegen, haar blik, haar stem? Haar liefde?'
Marguerite Duras,De minnaar