De roest van een stalen vriendschap China's Nieuwe Zijderoute ondergraaft Servië

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
10 november 2022
Eco-terrorisme en mensenhandel; Chinese bedrijven in Servië gaan nietsontziend te werk. Dat mag, want Xi Jinping is een vriend van het Servische volk, aldus president Aleksandar Vucic. 'Ze trekken alles uit de grond en onze overheid staat alles toe.'
Zoran Vojinovic (65)leunt tegen een steunbalk bij zijn huis in het heuvelige dorp Krivelj, Oost-Servië. Hij herinnert zich de lentedag in 2019, toen het dak instortte. 'Ik stond beneden in de werkplaats. Sinds de Chinezen de kopermijn hebben overgenomen voelen we wekelijks de grond trillen door de explosies, maar die dag stortte de hele bovenverdieping in. Ik was er bijna geweest.'
Vojinovic - een tengere grijsbehaarde man met een brilletje - laat zijn blik vallen op zijn achtertuin. 'Eerst liep die geleidelijk af naar het beekje. Ik kon er groente verbouwen.' Door het graafwerk is zijn tuin veranderd in een steile afgrond. Met de behendigheid van een berggeit daalt hij af. Tot voor kort liep hier het beekje waar hij als kleine jongen speelde. 'Met de overname hebben ze al het water gebruikt voor de mijnbouw. Hier kon je vaak een ooievaar of koekoek zien. Misschien horen we hier straks een Chinese vogel', zegt hij met een zure lach.
We stappen over de opgedroogde beek en klimmen weer omhoog. Hier en daar is nog een beboste heuvel te zien, maar zandbergen domineren het zicht. Het geluid van lassers en boormachines klinkt van een stalen constructie een paar honderd meter verderop. 'Zodra dat gebouw af is gaan ze alle opgegraven metalen scheiden van het zand. En dan verschepen naar China. Er blijft niets over van ons dorp, vrees ik.'
Die formule volgt het Chinese bedrijf Zijin Mining in alle dorpen bij de mijnwerkersstad Bor, sinds het van de Servische overheid de rechten tot mijnbouw heeft gekocht. De bodem is rijk aan edele metalen die zonder enig oog voor de omgeving uit de grond worden gehaald. Met grondverzakkingen, ingestorte gebouwen en vernieling van de natuur tot gevolg. 'Ze trekken alles uit de grond en onze overheid staat alles toe', zucht Vojinovic. 'China komt hier als bezetter.'
Van honderd jaar voor Christustot de vroege Middeleeuwen verbonden handelskaravanen Europa met China. Er waren verschillende wegen die Oost en West verbonden, maar in de volksmond staan deze verbindingen bekend als de Zijderoute. Om zijn rol als nieuwe wereldmacht te cementeren kwam China in 2013 met een triljoenenplan: de Nieuwe Zijderoute. Als deel van dit plan investeert het land wereldwijd in infrastructuur, transport, de energiesector en mijnbouw. Servië is daarbij een belangrijke link voor China. Economisch, omdat het rijk is aan natuurlijke grondstoffen die nodig zijn voor China's groeiende economie. En geografisch: Servië grenst aan meerdere EU-lidstaten.
'De glorieuze eeuwenoude zijderoutes tonen dat geografische afstanden niet onoverbrugbaar zijn', zei de Chinese leider Xi Jinping bij de ceremoniële opening van het forum voor de Nieuwe Zijderoute in 2017, het Belt and Road Forum. 'Als we de eerste dappere stap zetten naar de ander kunnen we een pad inslaan van vriendschap, gezamenlijke ontwikkeling, vrede en een betere toekomst.'
Maar de waarden waar Jinping het over heeft zijn niet terug te zien in Servië, waar de bouw van de Nieuwe Zijderoute gepaard gaat met vernieling van de natuur, het schenden van burger- en arbeidersrechten, hoge niveaus van lucht- en waterverontreiniging en mensenhandel.De Groeneschijnt een licht op de schaduwkant van China's triljoenenplan aan de poorten van de EU.
Een kwartier rijdenvan het dorpje Krivelj ligt de stad Bor, omringd door rode sedimentheuvels. De verschillende graaflocaties buiten de stad vormen samen een van Europa's grootste koperen goudmijnen. In het socialistische Joegoslavië bouwde het staatsbedrijf rtb Bor meer dan vijftig megaprojecten: van dammen tot fabrieken en congresgebouwen. Maar dat gouden tijdperk is voorbij. Na de oorlogen van de jaren negentig leed de mijn twee decennia lang verlies. De staat zocht een nieuwe eigenaar en vond die vier jaar geleden in het Chinese staatsbedrijf Zijin Mining. Sindsdien wordt er tot drie keer zoveel gegraven dan voorheen, met alle gevolgen van dien.
'Wij stikken hier', zegt Irena Zivkovic, de lokale activiste en politica van de sociaal-democratische oppositiepartij ssp. Ze trekt het stalen rolluik omhoog van haar kleine partijkantoor in het centrum. 'Kijk, de luchtkwaliteit hier was altijd al slechter dan in de rest van Servië. Maar sinds de komst van Zijin is het vele malen erger geworden.' De cijfers liegen niet: de gezondheidslimieten van schadelijke stoffen in de lucht worden constant overschreden. Bij metingen is er twintig keer meer zwavel en tweehonderd keer meer arseen in de lucht dan veilig, wat tot kanker en astma leidt onder de bevolking.
'Mijnbouw is nooit volledig duurzaam', zegt de inmiddels aangeschoven ingenieur Dejan Lazar. 'Maar je kunt het wel op een rationele manier doen, zodat de inwoners van Bor de komende decennia hun baan bij de mijn behouden en geen kanker oplopen. Aan alles merk je dat de eigenaren niets om ons geven.'
Zivkovic legt flesjes water neer op tafel - 'Drink maar niet het kraanwater hier, de vervuiling zit ook in de grond' - en lacht cynisch wanneer het over de billboards gaat die vorig jaar in Bor en ook in heel Servië stonden. 'Bedankt, Broeder Xi' stond er in grote letters met op de achtergrond een Chinese vlag. 'We zouden rijk worden na de overname, was de belofte. Maar ik vrees dat wij net zo rijk worden als die landen in Afrika, waar China alles wat geld waard is wegsleept.'
Zijin duldt geen tegenspraak van zijn werknemers, hoort Lazar van zijn ingenieurscollega's. Bij een sollicitatiegesprek zei een van hen dat de overproductie een gezondheidsbedreiging is voor inwoners. 'Hem werd meteen de uitgang gewezen', zegt Lazar. Een andere ingenieur werd getrapt door zijn Chinese baas. De camerabeelden van het voorval zijn vrijgegeven, maar zonder gevolgen voor de dader. 'Ook krijgen we klachten van vrouwelijke werknemers die seksueel geïntimideerd worden door het management. Niemand die er iets aan doet.'
Ingenieur Lazar wil absoluut niet werken bij Zijin en is nu fulltime activist. Samen met Zivkovic en andere actievoerders bezetten ze eerder dit jaar 48 uur lang het bureau van de milieu-inspecteur in het centrum van de stad. 'Maar die kwam niet opdagen', zegt Zivkovic, en zucht. 'We hebben tal van rechtszaken ingediend tegen Zijin, maar die liggen al jaren te verstoffen bij de openbaar aanklager. Ook hebben we tevergeefs verzoeken ingediend om het volledige contract tussen Zijin en de overheid in te zien. Slechts een deel van de overeenkomst is openbaar. We weten dat China hier de komende honderd jaar mag graven, maar nergens is opgegeven waar dat territorium ophoudt. Dat weten alleen de regering en onze nieuwe kolonisatoren. Voor hetzelfde geld graven ze heel Oost-Servië leeg.'
Dat Xi Jinpingeen vriend is van het Servische volk herhaalt president Aleksandar Vucic maar al te graag. Sinds zijn populistische en door corruptieschandalen omstreden Servische Progressieve Partij (sns) aan de macht kwam in 2012 zetten Belgrado en Beijing handtekeningen onder tientallen deals. Zo bouwen Chinese bedrijven in Servië, niet alleen fabrieken, maar ook infrastructurele projecten als wegen, spoorwegen en rioleringsnetwerken.
Tijdens persconferenties pocht Vucic dat China de afgelopen jaren tien miljard euro investeerde in Servië. Maar daarbij verzwijgt hij dat het vooral om leningen gaat die de komende decennia op het bord zullen komen van de Servische belastingbetaler. En terwijl experts waarschuwen dat de deals met China nu al tot een handelstekort leiden - en dus een nog slechtere economische situatie voor burgers - kondigen beide partijen nog nauwere economische banden aan.
'Chinese bedrijven in Servië vormen een staat binnen een staat.' Dat zei Ranka Savic, directeur van de Vereniging voor Vrije en Zelfstandige Vakbonden tijdens een paneldiscussie op de nieuwszender N1-tv afgelopen maand. 'Wij, de vakbonden, krijgen geen inkijk in de deals tussen de landen. Het lijkt erop dat China beloofd is dat hun bedrijven de wet kunnen overtreden zonder dat ze vervolgd worden. We nemen Chinese leningen, Chinese aannemers worden ingehuurd en het werk wordt gedaan door Chinese arbeiders. Wat hebben wij hieraan?'
'Doe je wel voorzichtig?'vraagt de moeder van Tara Rukeci terwijl haar dochter haar met de auto thuis afzet. De 28-jarige activiste grijnst: 'Natuurlijk mam, je kent me toch!' We rijden haar woonplaats Zrenjanin uit, een stad in het noorden van Servië. Na de laatste huizen strekken zich links en rechts maisvelden uit. Voor even, want een enorme bouwplaats verschijnt aan de linkerkant van de weg, waar laadwagens druk af en aan rijden.
Hier bouwt de Chinese bandengigant Linglong de grootste fabriek van Servië; zo'n tweehonderd voetbalvelden groot. De autobanden die hier gemaakt worden zullen op de EU-markt belanden. Maar dit zijn geen 'schone' banden; Linglong bouwt in Zrenjanin zonder vergunningen en heeft lak aan de ecologische voorschriften.
Linglong kwam vorig jaar vooral negatief in het nieuws toen bleek dat van honderden Vietnamese arbeidsmigranten de paspoorten waren afgenomen, dat ze gedwongen werden overuren te maken en sliepen in barakken zonder warm water. Een sterfgeval op het terrein werd weggemoffeld. Veel migranten hadden maandenlang geen loon ontvangen. Ze moesten noodgedwongen op een weiland jagen op wilde fazanten en konijnen.
Rukeci schoot met haar kameraden van het linkse Zrenjanin Sociaal Forum (zsf) de Vietnamese arbeiders te hulp. 'We regelden voedsel, dekens en koelkasten', zegt ze. Het nieuws lekte internationaal uit. Vluchtig verplaatste Linglong de arbeiders naar verschillende locaties in de stad. De salarissen werden uitbetaald en ze kregen hun paspoorten terug. Sommigen kregen betere leefomstandigheden, maar een groep Vietnamezen kwam terecht in een huis waar ze met z'n zestigen twee wc's deelden.
Of de situatie nu beter is? 'Een groot deel van hen is teruggestuurd naar Vietnam', zegt Rukeci. 'De rest leeft nu op het fabrieksterrein bij de Chinese arbeiders. Linglong wil niet dat ze in contact komen met de pers. Ze hebben een lokaal beveiligingsbedrijf ingehuurd om dat te voorkomen.'
Tegenover de fabriek ligt een containerpark waar de Vietnamese werknemers verblijven, omheind met een hoog hek. Op een bord staat 'Verboden te fotografen'. 'Doe dat ook alsjeblieft niet, anders verlies ik mijn baan', zegt de bewaker bij de poort. 'Ik weet dat ze in die containers met z'n achten slapen. Het is een vieze zooi. De Chinese werknemers hebben het beter, die slapen in kamers in het gebouw hiernaast.'
Het Chinese bedrijf heeft de jonge activiste proberen te intimideren. 'Een man met een pet die 's avonds uit de schaduw naar me toe stapt, geblindeerde auto's die me volgen en mijn autobanden die zijn lek gestoken', somt ze op. Bang maakt het haar naar eigen zeggen niet, dus we stappen de auto weer in, onderweg naar de barakken waar de Vietnamese arbeiders eerst zaten.
Het is een klein stukje rijden tot we aan de achterkant van een distributiecentrum van een supermarkt komen. 'Linglong had ze hier met honderden weggestopt, uit het zicht van iedereen', zegt Rukeci. Zelfverzekerd glimlacht ze naar de portier. De slagboom gaat omhoog en een paar tellen later staan we in een krakkemikkige bungalow met stapelbedden, zonder vloer of verwarming. Helemaal verlaten is het niet; aan een tafel zitten drie magere Chinese mannen.
'Help ons! Chinees bedriegt Chinees', zegt een van hen tegen Rukeci. Hij communiceert via de voorleesfunctie van Google Translate op zijn telefoon. Met uitgezakte wallen onder zijn ogen kijkt hij wanhopig naar haar. 'We zijn twee maanden geleden ontslagen. We kunnen het land niet uit, ons visum is verlopen. Het bedrijf betaalt achterstallige salarissen niet uit. Ze willen ons niet helpen terug te gaan naar China. Ik mis thuis. We zijn bang.' Het volgende half uur probeert Rukeci via de telefoon te communiceren met de mannen en tegelijkertijd met Human Rights Watch. Als we het terrein verlaten slaakt ze een diepe zucht. 'Dit is ook niet goed voor mijn mentale toestand. Maar iemand moet die mensen helpen.'
'Dit is een klassiek gevalvan mensenhandel', reageert Hristina Piskulidis over de telefoon. Zij werkt voor de ngo Astra, die mensenhandel monitort in Servië. 'En de meeste arbeiders weten niet eens dat ze slachtoffer zijn. Ze nemen al die wantoestanden voor lief. Dat is omdat hun leefsituatie in het thuisland ook niet best is en ze geld moeten verdienen voor de familie. Bovendien worden ze naar Servië gelokt met de belofte van goede werkomstandigheden. Ze werken zichzelf in de schulden bij agentschappen met wie de Chinese bedrijven samenwerken. Om uit die schulden te komen, moeten ze wel blijven.'
De Servische overheid claimt dat alle problemen met arbeidsmigranten werkzaam bij Chinese bedrijven opgelost zijn. Dit staat in sterk contrast met de realiteit en de situatie dreigt in de toekomst nog erger te worden. Een nieuwe wet zorgt ervoor dat werkgevers geen contract hoeven te sluiten met 'seizoensarbeiders' die honderd dagen in het land verblijven.
'In die drie maanden kan dus van alles gebeuren met die mensen zonder dat de overheid ingrijpt', vertelt Piskulidis. 'En erger nog: die honderd dagen kunnen ook zomaar tweehonderd dagen worden als het gaat om Chinese werkgevers. Wij werken namelijk vaak succesvol samen met overheidsorganen om mensenhandel tegen te gaan. Maar zodra het een zaak is die Chinese bedrijven betreft valt de overheid stil.'
'Mordor is in zicht!'zegt Boris Alijevic (27) van Pokret Tvrdjava als we de heuvels buiten Smederevo tegemoet rijden. De ngo zet zich in de middeleeuwse stad in voor de rechten van arbeiders en spant rechtszaken aan tegen milieuovertreders. Zoals het Chinese staalbedrijf hbis, de een na grootste staalproducent ter wereld die in 2016 de fabriek buiten de stad overnam. In de verte is de staalfabriek al te zien. Uit de schoorsteen komen witte rookwolken vol kankerverwekkende deeltjes. Arseen, kobalt en andere zware metalen dwarrelen neer op de omliggende dorpen. Wij zijn onderweg naar Radinac, een dorp pal naast de fabriek. Onderweg passeren we een veld met appelbomen. 'Op de markt in Smederevo durven de boeren niet te zeggen dat hun appels hiervandaan komen.'
In het dorp Radinac zijn huizenmuren, hekken en verkeersborden bedekt met een laag oranjebruine stof. Witgeverfd blijft hier niet wit. 'Mijn kinderen mogen niet buiten spelen', zegt Zoran Stojanovic. We zitten aan een tafel in zijn tuin met op een steenworp afstand de spoorrails van de staalfabriek. In zijn tuin een rij dorre boompjes die hij vorig jaar plantte.
'Het is eco-terrorisme, wat de Chinezen ons aandoen. Voor 2016, toen de fabriek in handen was van de Amerikanen, was de situatie ook niet best. Maar zij investeerden nog in luchtfilters. De Chinezen beloven ook luchtfilters, maar doen niets. Behalve de staalproductie opschroeven: drie keer zoveel als voorheen.' Die informatie krijgt hij van vrienden die in de fabriek werken. 'Zodra die hun mond opendoen worden ze ontslagen. Maar een groot deel van de arbeiders is vooral blij met een baan. Dat hun lucht vergiftigd wordt nemen ze voor lief.'
Alleen Europa kan de dorpsbewoners van Radinac helpen, vindt Stojanovic. 'We hebben een rechtszaak aangespannen tegen hbis, maar we weten dat president Vucic zal voorkomen dat hbis vervolgd wordt. Daarom willen we naar het gerechtshof in Straatsburg. En we roepen het Europese Parlement op om lawaai te maken; ons enige hefmiddel is de reputatieschade van Chinese bedrijven en de Servische overheid. Hiermee kunnen we ze dwingen actie te ondernemen.'
Het Chinese bedrijf is zich hier ook van bewust. Bij het aanspreken van een Chinese arbeider wordt dat duidelijk. 'Een journalist? Ik mag van mijn leidinggevende niet met je praten', zegt hij vriendelijk. 'Mijn Engels is niet zo goed; dadelijk zeg ik iets wat verkeerd geïnterpreteerd wordt.'
Ondanks de misstandenheeft tachtig procent van de Servische bevolking een positieve mening over China, blijkt uit onderzoek van het Servische Instituut voor Europese Studies. Dit valt te verklaren door Chinese hulp tijdens de covid-crisis en de pro-Chinese pr-campagnes in het land. De zogeheten 'Stalen vriendschap' zal voor het einde van dit jaar versterkt worden met een vrijhandelsverdrag. 'Heel belangrijk voor onze landbouwproducenten, die brandy en wijn op de grootste afzetmarkt van de wereld kunnen verkopen', zei president Vucic eerder dit jaar. 'En daarmee trekken we ook nieuwe investeringen aan.'
De oppositie vreest juist dat die investeringen Servië tot een 'kolonie' van China zullen maken, gezien het steeds groter wordende handelstekort van Servië. 'Meer dan negentig procent van onze export naar China bestaat uit ruwe grondstoffen als koper', zei oppositiepoliticus Dusan Nikezic deze zomer. 'Tegelijkertijd importeren we dure computers en medische technologie. Hoelang gaan we nog dit soort verdragen tekenen?' Zijn oproep voor een extra belasting op het onttrekken van grondstoffen uit het land is aan dovemansoren besteed.
Activisten en omwonenden van Chinese fabrieken in Servië bereiden zich nu voor om naar het Europees Hof voor de Rechten van de Mens te stappen, al blijft de activiste Rukeci daar sceptisch over. 'Wat als we na jarenlange procedures gelijk krijgen? Dat verandert niets aan de situatie op het terrein; hier worden regels aan de laars gelapt. De enigen die dit kunnen oplossen zijn de inwoners van dit land. We hebben sterke vakbonden nodig. Niemand gaat van buiten komen om ons uit de brand te helpen.'
'Bedankt, Broeder Xi' stond er op de billboards met op de achtergrond een Chinese vlag