Amen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 juni 2023
Why is it that your name is like that, so heavy on me that when I go out I have to be armed?
Mazisi Kunene
I
Staat de camera aan?
Ik heb een verhaal in gedachten.
U kent mij misschien uitDe stille plantage, daar hang ik
(nog vroeg in dat boek)
met vijf anderen op een veranda.
Anoniem. Nederlands-Guyana.
Dat landhuis, het was vast van iemand.
We luierden wat na een slopende dag, languit in onze schommelstoelen, toen we bezoek kregen van een groepje migranten. Hugenoten.
Vers uit de zee. Als kunstgras zo groen.
Op zoek naar vruchtbare grond voor een plantage.
Idealisten! En dat in de jaren tachtig van de zeventiende eeuw.
Ik was chagrijnig dus riep ik: 'De hoofdzaak is te zorgen dat iedere slaaf zijn volle dagtaak doet.'
Ook zei ik, gewoon om die nieuwkomers schrik aan te jagen: 'Wie 't werkvolk in bedwang heeft, kan planten op een steenrots, in de savanina zelfs... als hij water heeft.'
Die Fransen konden er niet zo om lachen.
Een schaduw stond al paraat en iemand gebood hem:
Schenk ons bij. Die schaduw hij voelde ons aan, onze noden en nukken dus sloeg ik hem toen hij gehoorzaam en netjes zijn taak had volbracht met mijn zweep en ik schreeuwde
'Niet suffen!'
Toen had ik een bijrol.
Nu heb ik spijt.
II
Zeg ik 'verweit' of 'verwijt'? Is het 'schuld' of 'schild'? Is het 'slaaf', of 'gemaakt'?
Wanneer u dit leest sta ik pontificaal zonder mensen-of dierengeluiden, dwars als een standbeeld een uitzicht te veinzen, voor het raam van mijn werkkamer in de Faculteit der Letteren, gehuisvest in een regeringsgebouw met ziekenhuisgangen.
De zesde en hoogste verdieping, we handelen hier in bekwaamheid, geleerdheid, ervaring.
Eentime-warp, ik weet het.
Ik sta hier bij wijze van spreken al jaren, zweep in de hand als een ezelsbruggetje. Die koppijn!
Omdat ik geen sorry kan zeggen.
Wat was dat voor lulkoek, daar op die veranda.
Deze campus was vroeger het grondgebied van een gemeenschap, hieronder lag een begraafplaats en daar stond een moskee, daarachter een kerk.
Een filmzaal, een speeltuin, een bos, een rivier - er was hier van alles. Soms denk ik daaraan maar niet vaak.
Ik wil mij onterven, het verleden uitwissen, op de bergen ligt sneeuw, die heten hier Drakenstein, Assegaaibosch, Paradijskloof en verderop Hottentots-Holland, godbetert. Sneeuw, dan is het dus winter.
Ik oefen mijn aflaat, tot hij goed uit mijn bek rolt:
'Ik wil mij.' 'Ik sorry.''Ik wil mijn.' 'Ja spijt.'
Een gemeenschap waarop je kon schieten, waarom je kon lachen.
Prullenbakmensen, je mocht ze negeren, verbannen.
Je mocht ze tot diep in de nacht laten werken op water en brood.
Heel ver in de verte de wijnvelden, koeien, de zebra's en geiten, de vogelverschrikkers.
Later vanmiddag ontstaat hier beneden de gangbare file omdat men naar huis wil, weg uit deze historische stadskern vol Instagram-architectuur.
De relicten, de gevels, de kordate toeristen. Een begraafplaats, mijn hemel -
III
Ik maak lange uren, ik ben de verplichter verpleegd.
Hoe zeg ik in hemelsnaam 'schildig' en 'dank voor uw aandacht'?
Een mens is een vreemde valuta, ik kijk naar beneden en zie daar alleen maar verbeelding. De bomen, het asfalt, ze zijn van zo hoog geen ervaring.
Ooit zit ik weer thuis op de bank, lekker knus. Zweep in de hand en ik doe of ik kijk naar Manchester United uit tegen Chelsea. Een matige pot. In het schaakspel van de verzetsstrijder Lodewijk Alphonsus Maria Lichtveld was ik het zwarte schaap.
'Je verleden - je geschiedenis - accepteren,' schrijft James Baldwin inThe Fire Next Time, 'is niet hetzelfde als erin kopje-onder gaan. Het betekent dat je moet leren hoe je dat verleden kunt uitbuiten. Aan een verzonnen verleden heb je daarbij niets, dat breekt en verbrokkelt onder de druk van het leven als klei in een tijd van droogte.'
Schaamte. Hardnekkig als plastic in zee. Schaamte. Een kortstondig besef van de eigen schrikbarende domheid.
Schaamte. Toen ik klein was vloog ons huis in de fik.
De blik op mijn vaders gezicht, verlicht door de vlammen.
Stond ik te bibberen daar op de stoep, mijn wereld aan gort.
'Sorry' wil zeggen: ik ben niet perfect.
En perfectie is alles, perfectie is sexy, ze glimt. Perfectie is tegen de dood.
Perfectie, mijn redder in nood.
IV
Iets kleins, één detail maar, een woedende blik of een hoofdwond, meer heb ik niet nodig. Een tropische regenbui op een barak in een nacht zonder maanlicht. Eén mens, en dan twee, en dan tien.
Dan een heel landgoed, een vrachtschip vol mensen.
Stel nu, mijn voorvader - kan niet, maar stel hij ontvlucht een plantage, precies nu, eeuwen geleden, terwijl ik hier sta in mijn kamer met uitzicht. Het dal in, het bos door voorbij de rivier, heel snel achteromkijkend. Brokken geluid van dieren en planten.
Dan uiteindelijk vrij en gevrijwaard, in een slecht stuk natuur.
Ik weet het ik.Wil ik zeg dat ik. Weet en ik meen het. Boeken zijn duur tegenwoordig, de feiten en kennis die eruit spreken zijn niet te betalen, verdomme wat was het wat was ik ik was het ik was het vergeten.
Dit halfrond, dat halfrond. De woorden, de juiste.
V
Pardon, er ligt sneeuw op de bergen. De donkere wolken erboven zijn stakkerig als een cliché en niets doet het. Geen lichten. Geen wifi. Geen autocue. Dit tweehandsleven het is vandaag vrijdag, dit landschap het is niet van mij, niet van voor- of van nazaten. Wat word ik gewaar vanaf hier? Links de McDonald's, natuurlijk. Op straat en op weg zijn studenten en burgers, verraders, verklikkers.
Een stuk of wat straatkinderen staan bij de geldautomaat van het Shell-tankstation. 'Een kunstenaar probeert uit gebrekkige apparatuur altijd nog het beste te halen,' troost Teju Cole inKnown and Strange Thingsen Helman lamenteert 'geen die 's ochtends meer het land herkent en die nog weet waar de lome zwarte avondweide bleef.
Een kreet en zij peinzen: hoe kwamen wij hier.' De zesde verdieping ligt boven de vijfde, de vijfde ligt boven de vierde, dat is niet zo hoog.
VI
Ik sta maar te staan, moederziel op de zesde verdieping.
'Zalig is hij die zijn slaven niet spaart,' liet Helman mij zeggen, welja en een grapje erbij: 'Aldus de Prediker twee en veertig.'
Lang dacht ik achter mij ligt het verleden. Hoe had ik het mis, het verleden ligt hierbeneden onder het asfalt, onder de campusgebouwen. Het verleden staat voor dit raam, nu het schemert treedt zijn reflectie behoedzaam tevoorschijn. Ik belijd ik was zondig, in woord en in beeld, in daad en gedachten. Mijn fout en mijn fouten, mijn grote, mijn grootste.
Ik vraag u om voor mij te biddentot alles, de heilige maagd en de engelen. Broeder en zuster, bid toch voor mij.Moge de almachtige mij genadig zijn, mij mijn beproevingen vergeven en mij linea rectaleiden tot vlak voor de poort van het eeuwige leven.
Ik wil het echt helemaal zeggen maar kan ik het zeggen, mijn shittaal dit is niet te doen zo, de zon is inmiddels echt onder, de batterij van mijn camera
staat op 2 procent, ik had een verhaal in gedachten, staande zo hoog hoor ik helemaal niets maar ik luister, dat lijkt mij het beste.