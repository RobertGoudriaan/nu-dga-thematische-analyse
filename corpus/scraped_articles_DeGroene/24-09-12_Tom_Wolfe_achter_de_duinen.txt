Tom Wolfe achter de duinen

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 september 2024
Je weet het nooit bij P.F. Thomése.Dit is een auteur met zoveel gezichten, stemmen en stijlen, dat het bij elk nieuw boek afwachten is wie er plaatsneemt achter de microfoon. De satiricus uitVladiwostok!(2007) ofGrillroom Jeruzalem(2011), die met een ontembare pret alles te kakken zet wat vals en dikdoenerig is? De slimme essayist uitNergensman(2017), de Gonzo-novelist van de vuige J. Kessels-reeks? Of krijgen we de romantischeFeingeistte horen uitSwansdale(2020) ofDe onderwaterzwemmer(2015), die emotionele uithoeken verkent, met als hoogtepunt het tegen wil en dank geschrevenSchaduwkind(2003), na de dood van zijn dochtertje van anderhalve maand jong?
InBlack-outsterft opnieuw een meisje, maar onder heel andere omstandigheden. In het fictieve Blankendaal, een villadorp aan de kust, neemt stemactrice Grace Rainville, met dochter Norah op weg naar haar ex, een verkeerde afslag, en raast door een haag heen, waarachter net een kinderfeestje gaande is. Het fatale gevolg krijgen we bijna laconiek medegedeeld. 'Het duurde lang tot iemand doorhad dat er een kind onder het rechtervoorwiel lag geplet.' Ook het meisje 'scheen geen idee te hebben waar ze terechtgekomen was. De situatie ontging haar - gelukkig maar, voor zover je onder deze omstandigheden van geluk kon spreken.'
Hier krijgt het verhaal het je-hart-vast-houderige dat tot aan het slot bij je blijft. Zo hóór je toch niet over zo'n drama te schrijven? Het fascinerende is dat uiteenlopende Thomésestemmen hier zijn geïntegreerd. In zijn reisverslagGrillroom Jeruzalembewees Thomése al dat zoiets best mogelijk is, op hilarische toon over de grootste verschrikkingen verhalen, maar daar was hij de reizende buitenstaander, en hoefde hij niet de duik te nemen in het hoofd en hart van de personages die bij het drama waren betrokken.
Nu beleven we de nasleep afwisselend door de blik van Grace, haar ex Dave, van moeder Tessel, haar internationaal reizende zakenman Mark, en een rijke cast aan bijfiguren, zoals dorpsbewoners of de sensatiezieke mediamensen die de uitvaart livestreamen.
Sardonisch schraapt Thomése over de pijngrens tussen het ergst denkbare en de blabla van een zelfgenoegzame villaklasse. Witte villaklasse ook nog eens, want sommige Blankendalers geven zich over aan onversneden (online) racisme als ze ontdekken dat Grace van Surinaamse komaf is.
En stemactrice dus. Geen toevallig beroep: ze is iemand die gewend is anderen te vertolken in een toegestoken script, en nu belandt ze in een nachtmerriescenario van procedures, terwijl haar angsten en schuldgevoelens nergens heen kunnen. 'Zijzelf lekker wel een dochter', spreekt ze zichzelf verwijtend toe, 'ja, en Tessel, tja, die helaas niet. Alles wat haar leven waarde geeft en zin en licht en geborgenheid, dat is die andere moeder kwijt. Door haar toedoen. Haar geluk krijgt daardoor iets onrechtmatigs en ook iets bedrieglijks. Alsof ze een nieuwe rol heeft ingestudeerd die eigenlijk voor iemand anders is bestemd.'
Dat script, waarin ze 'zal optreden als haar eigen stand-in', wordt steeds grotesker. Ex-man Dave ritselt een advocaat die juist stiekem aanstuurt op een veroordeling zodat Dave de voogdij over hun dochter Norah krijgt. Mark, vader van het dode meisje, klopt aan bij een studiegenoot uit hetold boys networkvoor de aansprakelijkheidszaak, terwijl een collega van Grace intussen als een soort privédetective nieuwe feiten opduikelt. En intussen wordt er over en weer wat geflirt en gefrunnikt.
Tom Wolfe achter de duinen, zogezegd. Het is veel en vol, hier en daar iets té, naar mijn smaak, ook omdat we de niet te missen boodschap vaak ingewreven krijgen: dit is een dorp van de schone schijn, waarachter het echte leed wegkwijnt.
Als vader Mark een rouw- en verliescounselingsbureautje in de arm neemt, lijkt het ook tussen hem en Tessel steeds meer te ontsporen. Waar Tessel nog enig gevoel toelaat (de beide moeders, in feite allebei slachtoffers, worden met de meeste empathie geportretteerd), probeert deze Mark Blijenberg ('altijd op het positieve focussen') zijn verlies te verzakelijken tot een project. Zijn wereldbeeld reduceert medemensen tot 'rechtspersonen'.
Zo portretteertBlack-outeen wereld waarin niet alleen herinneringen aan een trauma ondergronds zijn gegaan, maar waarin de hele werkelijkheid de schuilkelder in geduwd is onder het surrogaat van sociale codes en gerechtelijke procedures.
Coaches en advocaten zijn de beroepsgroepen die in zo'n pseudowereld opbloeien. We zien ze hun eindeloze rondjes rijden in hun Maserati's en hun Porsche Taycans. Dat heeft onvermijdelijk iets repetitiefs, maar net toen alle juridische tournures mij iets te veel van het lollige werden, kwam het juist tot een onverwachte ontmoeting tussen de twee moeders, die twee 'levens aan weerszijden van een kindergraf', zoals het ergens heet. Daar barst eindelijk de emotionele laag open die tot dan toe vooral onaangenaam lag te smeulen.
Zo doet het boek zelf waar het over gaat: het rauwe en het authentieke breken slechts gedoseerd door de oppervlakte van de lachspiegel heen, maar als dat gebeurt is de inslagkracht ervan niet te missen. 'Tragiek versterkt door humor', heette dat ooit bij Gerard Reve. Bij Thomése zijn het twee zielen in één borst die elkaar verrassend versterken.
Zo hóór je toch niet over zo'n drama te schrijven?
P.F. THOMÉSE Black-out Prometheus, 340 blz. Martijn Gijsbertsen / ANP | Sardonisch schraapt P.F. Thomése over de pijngrens