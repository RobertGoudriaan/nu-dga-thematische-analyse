De radicalisering van Oom Dagobert Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 oktober 2024
Mag de rijkste man ter wereld stemmen kopen voor Donald Trump? Dat ik die vraag hier überhaupt moet stellen, toont hoe beroerd onze democratie ervoor staat. Elke dag verloot Elon Musk één miljoen dollar onder kiezers inswing statesdie zijn petitie ondertekenen. Daarbovenop stopte de eigenaar van Tesla en SpaceX de Republikeinse campagne het laatste kwartaal 75 miljoen dollar toe. Hij helpt bizarre verhalen over huisdieren peuzelende immigranten verspreiden en heeft het door hem overgenomen Twitter getransformeerd tot de grootste rechts-extremistische megafoon ter wereld.
Het verontrustende is dat Musk niet de enige Dagobert Duck is die van het padje af lijkt. De lijst met bedrijven die je als rechtgeaard antifascist het liefst zou willen boycotten, wordt in schrikbarend tempo langer. Zelfs aan het lokale Albert Heijn-filiaal zit een luchtje. Niet dat uit de marge vanoverpricedbiologische havermelk het omverwerpen van de rechtsstaat wordt gefinancierd, maar moederconcern Ahold heeft wel degelijk iets uit te leggen.
Het Zaanse bedrijf, dat zestig procent van zijn omzet uit de Verenigde Staten haalt, doneert via een 'Political Action Committee' geld aan Congresleden die de verkiezingsuitslag van 2020 niet erkennen en hierover complottheorieën verspreiden. Hetzelfde geldt voor Philips, onthulde deNRCafgelopen maand. Ondertussen is ook Europa niet veilig. Het Hongaarse weekbladHVGbeschrijft hoe banken uit dat land verkiezingscampagnes financieren van onder andere de uiterst rechtse FPÖ in Oostenrijk en het Franse Rassemblement National. Uiteraard met goedkeuring van Wilders-idool Viktor Orbán.
'Bad money drives out good money',luidt de Wet van Gresham. Dat gaat over fiatgeld, zoals papieren briefjes, versus edelmetaal, maar misschien wordt het tijd voor een update. Het is vooral het foute, bruine kapitaal dat alles van waarde dreigt te overwoekeren.
Noem me naïef, maar ik verbaas me daarover. Dat de allerrijksten er een wat minder progressief wereldbeeld op nahouden, is een open deur. Natuurlijk zijn er genoeg die de Democratische presidentskandidaat Kamala Harris steunen, maar de meerderheid stemt van oudsher Republikeins. Prima. Waar ik met mijn hoofd niet bij kan, is het tempo waarin veel miljardairs aan het radicaliseren zijn.
Het grote geld toont vaker een voorliefde voor sterke mannen, van Duitsland in 1933 tot Chili in 1973. Dat gebeurt doorgaans als zakelijke belangen bedreigd worden door wanorde. Of als de communisten aan de poorten staan te rammelen. Daar is op dit moment in de verste verte geen sprake van. Hoe hard Trump ook tekeergaat tegen wat hij 'radicaal-linkse gekken' noemt, híj is de kandidaat die garant staat voor instabiliteit. Hij belooft een heksenjacht op politieke tegenstanders, wil miljoenen arbeidsmigranten deporteren, dreigt tientallen jaren van emancipatie terug te draaien, flirt met Poetin en is vastbesloten een einde te maken aan de onafhankelijkheid van de rechtspraak.
Het is ook niet zo dat de zaken slecht gaan. 'De Amerikaanse economie is groter en beter dan ooit', kopteThe Economistvorige week. Oxfam rekende uit dat de vijf meest gefortuneerde mensen ter wereld - op een na allemaal Amerikaans - sinds 2020 hun vermogen hebben weten te verdubbelen. Ze kregen er elk uur veertien miljoen dollar bij. Vandaar mijn verbazing. Waarom zou je dat alles op het spel zetten, in ruil voor wat belastingverlaging en deregulering? Waarom die roekeloosheid? Die afkeer van een gevestigde orde die jou steenrijk heeft gemaakt?
Het deed me denken aan de vorige keer dat Trump aan de macht was. Ik bezocht Washington voor de tweejaarlijkse vergadering van het Internationaal Monetair Fonds en de Wereldbank. Aan de rand van dat evenement trad de ene 'topbankier' na de andere 'topondernemer' op. Sussend lieten ze hun ongeruste publiek weten dat het allemaal wel goed zou komen met die rare president. Laat dit maar aan ons over, was de boodschap van keurige heren als Jamie Dimon (JPMorgan Chase) op het podium.
Niet dus. De les? We wisten al dat eerlijk delen cruciaal is tegen armoede. Net als het opbreken van machtsconcentraties in het bedrijfsleven. Het is ook bekend dat landen als geheel hier wel bij varen. Inmiddels zien we hoe belangrijk een gepeperde Dagobert Duck-taks is voor nog iets anders: de democratie. Zonder de opeenhoping van vermogen was het ondenkbaar geweest dat een kleine groep losgeslagen miljardairs een alleenheerser in het zadel kan helpen.
Het grote geld kiest wel vaker voor sterke mannen
Reageren?Haegens@groene.nl