Bossen, bergen, water, land De herontdekking van Turtle Island

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
11 juli 2024
Voor de komst van de kolonisten kenden veel landschapselementen in de VS een inheemse naam. Dankzij mensen als dichter Gary Snyder worden die nu weer in gebruik genomen.
De namen van geografische locaties- de aanduidingen voor baaien, schiereilanden, riviermondingen, bergruggen - zijn veelal een soort alledaagse trefwoorden van een enorm archief. Dat archief omvat de natuurlijke en sociale geschiedenis van een plek of locatie. Vaak verwijzen de namen naar een breuk in die geschiedenis: naar een moment waarop het belang van een plaats veranderde. Denk aan de dam in de Amstel die het begin inluidde van de stad waar dit weekblad op enig moment begon te verschijnen.
In de Pacific Northwest - het Amerikaanse noordwesten - zijn plaatsnamen veelal verbonden met de koloniale geschiedenis. Ze getuigen niet zozeer van de gehele geschiedenis van het Noordwesten, maar van een specifiek moment waarop die kantelde: van het moment waarop Europese kolonisten zich de landen waar de Salishvolkeren van de kust eeuwenlang woonden, begonnen toe te eigenen. Vaak verraden de namen bovendien de motieven waarmee de kolonisten naar de kust van het Noordwesten waren gekomen, naar wat nu de staten Oregon, Washington en de Canadese provincie British Columbia zijn: motieven die zich spiegelen in de verbittering van hun naamgevers.
In Washington kunnen bezoekers van Cape Disappointment op bordjes lezen over de Britse pelsjager en handelaar John Meares, die op zoek was naar de monding van de rivier de Columbia. Op de plaats waar volgens zijn zeekaarten een riviermonding moest zijn waar schepen richting het binnenland van Washington en Oregon konden varen, kon hij niets vinden, en hij noemde de landtong waar zijn schip voor anker lag naar zijn teleurstelling. De naam van Kaap Teleurstelling heeft een soort grimmige kolderieke kwaliteit, die eigenlijk alleen maar aan kwaliteit wint wanneer je beseft dat het wel degelijk de noordelijke oever van de monding van de Columbia is.
Meares verwarde het ondiepe water van de riviermonding met een baai, en voer verder.
Andere namen aan de kust getuigen eveneens van de teleurstellingen die de verschillende koloniale expedities er tegenkwamen. Obstruction Island kreeg zijn naam van luitenant Charles Wilkes omdat hij het eiland hinderlijk in de weg vond liggen van een verder veelbelovende vaarroute voor grote handels- en oorlogsschepen. En Cape Foulweather, in goed Nederlands Kaap Kutweer maar in het voorjaar en de zomer een van de mooiste plaatsen aan de kust van Oregon, kreeg zijn naam van kapitein Cook nadat zijn schip er in noodweer voor anker moest.
Wat Kaap Teleurstelling betreft - de plaats had vanzelfsprekend een naam voordat Meares er zijn schip aanlegde. De Chinook, van wier land de kaap onderdeel was, noemen de landtong Kah'eese, en de rivier die er uitmondt Wimahl. Diverse expedities na die van Meares zouden er evenmin in slagen om de rivier te 'vinden', totdat uiteindelijk de Amerikaanse luitenant Robert Gray met zijn schip Columbia het ondiepe water van de 'baai' overstak, de rivier opvoer, het aangelegen land claimde voor de Verenigde Staten, en de rivier naar zijn schip vernoemde.
Talloze namen aan de Amerikaanse westkust zijn onlosmakelijk verbonden met haar koloniale geschiedenis. De missie van de compagnie van Lewis en Clark, die als eerste (koloniale) expeditie via het binnenland de westkust bereikte, kwam tot stand in opdracht van president Thomas Jefferson, die hoopte de 'meest directe en begaanbare waterweg door het continent te vinden, ter bevordering van de handel'. Het was hetzelfde motief dat de Spanjaarden en Britten een halve eeuw eerder vanaf de oceaanzijde naar het noordwesten dreef. Alle koloniale mogendheden zochten naar een passage tussen de Atlantische Oceaan en Grote Oceaan die de plundering van Noord-Amerika eenvoudiger zou maken - de teleurstelling die Kaap Teleurstelling zijn naam gaf, is de teleurstelling van een kolonialisme dat zijn exploitatiezucht in duigen zag vallen.
Sinds enkele decennia zie je in het Noordwesten, maar ook elders in de Verenigde Staten, steeds vaker dat (historische) plaatsnamen vergezeld gaan van de naam die de oorspronkelijke volkeren gebruikten, al zijn die namen dikwijls nog verre van ingeburgerd. Een volledige wijziging van een naam is zeldzamer, al komt het ook voor: sinds 2015 heet de Denali in Alaska officieel niet langer Mount McKinley, de naam die een goudzoeker in 1896 aan de berg gaf om zijn steun aan de toenmalige presidentskandidaat kenbaar te maken.
Ook op andere manieren gebruiken schrijvers en journalisten in toenemende mate op zijn minst beide namen. Bijeenkomsten worden steeds vaker voorafgegaan door het voorlezen van eenland acknowledgment,een erkenning van het feit dat de bijeenkomst plaatsvindt op land dat door de Amerikaanse staat tegen zijn eigen verdragen in van de oorspronkelijke volkeren werd gestolen.
Ook de naam Amerika zelfis niet zonder alternatief. Verschillende volkeren noemen het continentTurtle Island,Schildpadeiland.
Die naam werd niet bedacht door de Amerikaanse dichter Gary Snyder, maar won wel een groter publiek dankzij de publicatie van zijn bundel met gedichten en essaysTurtle Islandin 1974. Snyder, een toonaangevendebeat poet,won er een jaar later de Pulitzerprijs mee.
Snyder werd geboren in 1930, aan het begin van de crisisjaren, op de boerderij van zijn ouders in de omgeving van Seattle. De oorlog bracht Snyders familie naar Portland, waar hij de rest van zijn jeugd doorbracht. Snyders interesse in de cultuur van de inheemse volkeren van Noord-Amerika begon tijdens zijn studie aan Reed College in Portland. Hij studeerde er Chinese dichtkunst en de mythes van de oorspronkelijke bevolking van het Amerikaanse Noordwesten. Hij las klassieke epische poëzie, en gedichten van modernisten als T.S. Eliot, Ezra Pound en William Carlos Williams. Snyder schreef zijn bachelorscriptie over de Haida en hun mythen.
De naoorlogse economische groei in de Verenide Staten bracht in het Noordwesten een grote intensivering van de bosbouw met zich mee. In de zomermaanden, vrij van colleges, werkte Snyder voor de Forest Service en voor een bosbouwbedrijf in de bossen rond Mount Hood. Zowel de nationale Forest Service als het op staatsniveau actieve Bureau of Land Management werkten in het midden van de twintigste eeuw nauw samen met de commerciële bosbouwbedrijven. De leidende gedachte was dat de doelstellingen van publiek landbeheer (waaronder het voorkomen van bosbranden) en de economische belangen van de bosbouwbedrijven elkaar zonder al te grote moeite konden versterken.
Snyder gebruikte zijn ervaringen in zijn vroege bundelMyths and Texts,waarin hij voor het eerst schreef over de fundamenteel verstoorde relatie tussen mens en natuur. Ook inTurtle Islandklinkt de echo van zijn werk in de bosbouw door. In het gedichtControl Burnschrijft Snyder over de inheemse bevolking die jaarlijks de ondergroei in het bos afbrandde, zodat de eikenbomen en naaldbomen onbedreigd konden blijven staan en er nooit te veel dun en droog hout aangroeide om de onvermijdelijke zomerbosbranden tot aan de kruinen te doen reiken.'Fire is an old story./ I would like,/ with a sense of helpful order,/ with respect for laws/ of nature,/ to help my land/ with a burn. a hot clean/ burn.'
Maar het op industriële schaal kappen van de ponderosa-naaldbomen (en het terugplanten van eindeloze rijen sprietige lodgepole-naaldbomen) negeerde de kennis die de inheemse bevolking bezat. Het evenwicht raakte verstoord en een wildgroei aan manzanita-struiken kon, samen met de droge restanten van de houtkap, enorme vuurzeeën doen oplaaien.
Na Reed College kwam Snyder via een academische omweg terecht in Berkeley, waar hij bevriend raakte met Allen Ginsburg en Jack Kerouac. De tochten die hij met Kerouac ondernam, en die hij beschreef inThe Dharma Burns,maakten van Snyder een cultheld.
Het is een vreemde ironie van de geschiedenis dat de aanduiding 'Turtle Island' haar weg naar een breder publiek vond doordat ze werd opgetekend door twee mannen die (de een meer rechtstreeks dan de ander) de koloniale geschiedenis van de Verenigde Staten vertegenwoordigen. Snyders achtergrond is Duits, Schots, Iers en Engels. De andere man is Jasper Danckaerts. Danckaerts was de stichter van een Labadisten-kolonie in wat nu Maryland is. In 1679-1680 ontmoette hij tijdens een reis door Noord-Amerika een stamoudste. Danckaerts vroeg hem waar hij vandaan kwam. De stamoudste tekende een ovaal in het zand, waaraan hij vier poten, een kop en een staart toevoegde. 'Dit', zei hij, 'is een schildpad, liggend in het water dat hem omringt. Ooit was alles hier water, en de aarde ontstond toen de schildpad langzaam zijn ronde rug verhief, het water wegstroomde en het land opdroogde.'
Een groot aantal inheemse volkeren deelde versies van deze ontstaansmythe. Snyder schrijft inThe Rediscovery of Turtle Islandhoe hij de term in 1969 voor het eerst hoorde, op een bijeenkomst van voornamelijknativeactivisten. Tijdens een nachtelijk gesprek over de mogelijkheid van een ecologische renaissance die zou worden geïnspireerd door de culturele gebruiken van inheemse Amerikanen zei een Navajoman dat Turtle Island de noemer kon zijn waaronder die wedergeboorte gestalte kon krijgen. Snyder begon de term te gebruiken, en maakteTurtle Islandde titel van zijn bundel uit 1974.
In zijn essay The Wilderness,oorspronkelijk een bijdrage aan een seminar in Santa Barbara, schreef Snyder over de dichters van wie hij leerde: Amerikaanse Indianen en Japanse zenboeddhisten. Snyder zei aan het seminar deel te nemen namens de wildernis: 'Ik wil een vertegenwoordiger zijn voor een domein dat doorgaans niet wordt vertegenwoordigd in intellectuele of bestuurlijke vertrekken.'
Hij vervolgde: 'Enkele jaren geleden beklom ik Glacier Peak in het Cascadegebergte in Washington, op een van de helderste dagen die ik ooit meemaakte. Toen we de top van Glacier Peak bereikten, konden we zelfs de Selkirk-bergketen in Canada zien. In zuidelijke richting konden we kijken ver voorbij de Columbia, naar Mount Hood en Mount Jefferson. En natuurlijk konden we ook Mount Adams en Mount Rainier zien. We konden de overzijde van de Puget Sound zien tot aan de ruggen van de Olympic Mountains. Mijn gezel, ook dichter, zei: Dus je wil zeggen dat er voor dit alles een senator is?'
Het probleem, stelde Snyder, was dat er géén senator was voor 'dit alles'. De bergen en de natuur werden niet vertegenwoordigd. Hij stelde daarom een nieuwe definitie voor van zowel humanisme als democratie, die ook het niet-menselijke zou omvatten, en die de politieke vertegenwoordiging van dat niet-menselijke zou garanderen.
Turtle Islandwas een bundel die precies op het juiste moment kwam. De jaren zeventig waren een decennium waarin het milieu en het klimaat voor het eerst hoog op de politieke agenda kwamen. Snyder werd een belangrijke vertegenwoordiger van de milieubeweging. In een essay uit het midden van de jaren negentig waarin hij terugblikte op de popularisering van de term Turtle Island zette hij zijn denken over het milieu verder uiteen. Volgens hem moest er om te beginnen een einde komen aan de binaire benadering van de natuur als iets wat ofwel zo veel mogelijk gevrijwaard moet worden van de (schadelijke) invloed van mensen, ofwel bestond om uitgebuit te worden door de mens. Beide benaderingen stelden op hun eigen manier de mens te veel centraal, betoogde Snyder.
De mens is onderdeel van de natuur en verandert haar, zoals alle dieren hun sporen achterlaten in het landschap. Dat op zichzelf is het punt niet. Snyders ethiek stelt de ervaring van plaatsgebondenheid centraal, en spoort aan tot een rehabilitatie van het idee van bio-geografische regio's: 'Het spoort aan om het land te zien in termen van de landvormen, de flora, weerpatronen en seizoenswisselingen - om het land te zien in zijn volledige natuurlijke geschiedenis, voordat er een net van politieke jurisdicties overheen wordt gespannen.'
Die perspectiefwisseling begint met kleine vragen. In een terugblik op zijn terugkeer naar de VS na een jarenlang verblijf in Japan, toen hij een huis begon te bouwen op een door goudwinning en bosbouw kaalgeslagen stuk grond in de Sierra Nevada, schreef Snyder: 'We vragen ons af waar de herten heen gaan tijdens het heetst van de zomer, en waar ze vandaan komen in het najaar.' Het zijn dit soort natuurlijke patronen die een meer natuurlijk ritme aangeven waar mensen hun leven aan kunnen spiegelen. 'De herontdekking van Turtle Island', schreef Snyder in zijn retrospectief, 'is het begin van een planetairereconquista.We zijn allen inheems op deze planeet, deze tuin waarnaar we door de natuur en door de geschiedenis geroepen worden om opnieuw, in goede gezindheid te leven. De herontdekking van Turtle Island is het herstel van menselijke (en intersoortelijke) gemeenschap en gemoedelijkheid.'
Snyders ideeën- of beter: de ideeën die Snyder hielp verspreiden, maar die uit talloze bronnen voortkwamen en die via talloze wegen doordrongen tot de organisaties die het Amerikaanse landschap beheren - zijn invloedrijk geweest. Snyder zelf merkte in de jaren negentig op dat er een merkbare paradigmawisseling plaatsvond binnen de bureaucratische machines van de overheid, waaronder de Forest Service, de diverse Bureaus of Land Management en de Environmental Protection Agency. Aan universiteiten schoten academische programma's die een meer harmonieuze ecologie centraal stelden als paddenstoelen uit de grond.
Wat vanaf het einde van de twintigste eeuw begon te kantelen, en nog steeds aan het kantelen is, mede onder invloed van Snyder, is het perspectief van waaruit mensen - zowel activisten als bureaucraten - naar het landschap kijken. Het meer recente fenomeen van het gebruik van de oorspronkelijke, inheemse namen voor bergen, landtongen, rivieren en bossen is daar een uiting van. Het is een sociale ontwikkeling die niet alleen de motieven van de koloniale politieke geschiedenis scherp uitlicht, maar die ook uitnodigt om de toekomst van het Noordwesten op een andere manier te bekijken. Om het maatschappelijke en sociale zwaartepunt van het land niet te markeren aan de hand van de Interstate 5 en andere 'zieke aders van Amerika', maar aan de hand van het 'bos achter ons dat tot de poolcirkel reikt', en de 'woestijn die nog altijd van de Piute is'.
Dat wil niet zeggen dat het hedendaagse milieubewustzijn het perspectief van Snyder volledig heeft geïnternaliseerd. Landschaps- en milieubeheer worden weliswaar op steeds meer plekken in het Noordwesten overgedragen aan lokale organisaties van inheemse Amerikanen (vaak met goed gevolg voor de lokale wildpopulaties, waaronder de zalmsoorten die door de rivieren van het Noordwesten trekken om zich voort te planten), maar de commerciële bosbouw is nog altijd een factor van betekenis. De samenwerking is wel veranderd - en niet alleen doordat de schaal waarop bosbouw plaatsvindt nog maar een fractie is van die in het midden van de twintigste eeuw.
Wie een van de talrijke State en National Forests in Oregon en Washington in trekt om te wandelen, fietsen of kamperen in de natuur, gebruikt daarvoor vaak gravelwegen die werden aangelegd om bosbouw mogelijk te maken. De grotere gravelwegen die door de Forest Service worden onderhouden, hebben talloze aftakkingen. Het kan gebeuren dat een weg die je jaren volgde om diep in het bos door te dringen, opeens niet meer als verbinding tussen twee hoofdwegen gebruikt kan worden doordat hij nu doodloopt op een kaalgeslagen helling. Maar het is wel deels dankzij de bosbouw dat mensen tot in het hart van de bossen kunnen komen en ervaringen kunnen opdoen die hun liefde voor de natuur en hun bereidheid om zich in te zetten voor de bescherming ervan versterken.
Misschien is ook die complexe relatie tot op zekere hoogte onderdeel van wat Snyder beschouwde als een voortdurende onderhandeling tussen de mens en de natuur. Het voldoet weliswaar niet aan zijn radicalere opvattingen over zelfvoorzienendheid en een bestaan in harmonie met het ritme van de seizoenen - om naar de bossen te komen, gebruiken de wandelaars en fietsers hun auto's. Toch is het een betekenisvolle stap in de richting van wat Snyder voor ogen had: een menselijke relatie met de natuur die de natuur noch als onaanraakbaar domein, noch als ontginningsgebied beschouwt, maar die de band tussen mens en natuur centraal stelt. Die band begint met de mogelijkheid om in de natuur te zijn. We hoeven uiteindelijk niet allemaal zelfvoorzienend te zijn om onze eigen plaats in de natuurlijke omgeving te heroverwegen. En het helpt, zo ervoer ikzelf onlangs, om vanaf een bergkam te kijken naar de met sneeuw bedekte vulkaantoppen van het Noordwesten in de verte, en ze te begroeten met hun oorspronkelijke namen.
Chris Felver / Getty Images | Gary Snyder, die de Pulitzerprijs won voor zijn boek Turtle Island, voor zijn houtschuur in 1980