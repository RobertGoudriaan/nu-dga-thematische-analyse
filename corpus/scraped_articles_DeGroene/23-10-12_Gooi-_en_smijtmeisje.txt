Gooi- en smijtmeisje

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
12 oktober 2023
Drie vrouwen spreken met elkaarin een verlaten dorp in Frankrijk. Een is net dood, een is dat al bijna tweeduizend jaar, en de derde leeft. Mercedes is naar het dorp gekomen om de as van de moeder van haar geliefde uit te strooien, maar ook om aan haar eigen rol als moeder te ontsnappen. Wie treft ze daar anders, in deze moederschapscrisis, dan de moeder aller moeders? Op het dorpsplein staat de heilige Maria. 'Daar staan we dan, Maria, met onze lege handen, onze gekruisigde zonen in gedachten.'
InMoeders. Heiligen,de debuutroman van Dieuwertje Mertens, is Maria geen zwijgende aanwezigheid. Er blijkt achter het lege, vrome gezicht van de meest afgebeelde vrouw ter wereld een echt mens te zitten: een vrouw met een driftig temperament en prominente hoektanden. In nachtelijke gesprekken op het plein geeft ze Mercedes een kijkje achter de schermen van het Nieuwe Testament.
Zijn alle moeders heiligen? 'O, teder is de vrouwenhand.' Maar die tederheid lijkt Mercedes niet te bezitten. In tegenstelling tot de handen van haarmamanzijn die van haar altijd koud, en ontduikt haar zoontje Lode haar aanrakingen. Is hoe het met hem is afgelopen haar schuld, haar eeuwige schuld? Omdat hij een ongewenst ongelukje was, 'in zonde verwekt' ook nog, een vloek waarvan ze eerst dacht dat het kanker was? Is er daardoor al vanaf het begin iets mis met Lode? Lode, troetelnaampje Lodebal, is al in de wieg een 'moeilijk kind', dat geen oogcontact maakt en zijn moeder alleen maar wil slaan. Als tiener is hij nog onmogelijker. De loden bal aan haar enkel. En nu is hij echt te ver gegaan.
Het hele boek lang weten we niet wat Lode precies heeft uitgespookt. Daardoor houdt Mertens de spanning tot het einde vast. Het doet denken aan Lionel ShriversWe Need to Talk about Kevin(2003), waarin de moeder van eenschool shooterook voor haar onafhankelijkheidsdrang, haar gebrek aan moederlijk instinct, wordt gestraft met een traumatische bevalling, een krijsende baby, en een gewetenloze puber.
Tilda Swinton, met haar buitenaardse gezicht, was de juiste keuze om in de verfilming van Shrivers roman dat zeldzame personage te spelen, die afwijking van de natuur: de moeder die geen moeder had willen zijn. Dat is een moeilijk personage om van te houden. Ook Mercedes is zo'n personage: bitter, ontoegankelijk, solitair, in zichzelf gekeerd. De trappelvoetjes tegen haar ribben voelen voor haar als opzettelijk, vijandig. En de geboorte van haar zoon is niet de mooiste dag van haar leven maar 'een zielsverhuizing', iets dat permanente schade aanricht in lichaam en geest. '"Niet knippen!" riep ik. KNIP.'
Mercedes is in feite gek, want ze spreekt de hele dag met een standbeeld op een plein, of als Hamlet met de urn van haar schoonmoeder, die ook terugspreekt en steeds antropomorfere trekken begint te vertonen.Enter Ghost.Toch vind je haar als lezer niet gek, sterker nog, zij en haar dode vriendinnen lijken de enigen die inzien dat de wéreld gek is, dat je als vrouw sowieso altijd aan het kortste eind trekt. Het denken van Mercedes is glashelder; het is pas echt gek dat de meeste vrouwen zichzelf zonder vragen te stellen aan het moederschap onderwerpen.
Niet alleen aan hun kinderen, maar ook aan mannen moeten vrouwen zich onderwerpen. Maar deze aanklacht is minder eenduidig. InMoeders. Heiligenis de vrouwelijke onderdanigheid een vorm van masochisme, niet zozeer door het patriarchaat opgelegd, als wel door dierlijke instincten ingegeven. Als Mercedes 'zo'n lekker gooi-en-smijtmeisje' wordt genoemd is dat fout, maar eigenlijk vindt ze het opwindend, ze ís een gooi-en-smijtmeisje. Haar vriend Amant, een snurkende, kettingrokende hork die meer van zijn dochter houdt dan van haar, oefent een aantrekkingskracht op haar uit die niet anders dan door lust te verklaren is. En zelfs de maagd Maria snakte met rode koontjes naar de onbevlekte ontvangenis - totale overgave aan een machtiger wezen.
De strijd tussen man en vrouw is in deze roman een gewelddadige oerstrijd waar nog geen significante winst in is geboekt. Adam en zijn rib, Freud en zijn castratie-angst, ze leven voort in het gitzwarte mensbeeld van Mercedes. Het is opvallend hoe weinig er van mannen overblijft wanneer ze door haar ogen worden bekeken. De vrouwen zijn stuk voor stuk filosofen aan het citeren, terwijl de mannen nauwelijks spreken en zich vooral te pas en te onpas ontbloten. Een welkome omdraaiing, wellicht, maar soms een beetje te veel van het goede.
De taal van Mercedes en Maria is overdadig en dramatisch, maar na een tijd besef je dat dit half ironisch moet zijn - een knipoog naar katholiek klatergoud. Niet voor niets heet onze hoofdpersoon Mercedes Dolores: Mater Dolorosa, Onze-Lieve-Vrouw van Smarten. Nee, subtiel is het geenszins; dit is een roman als een kathedraal vol huilende standbeelden, donkere biechthokjes en afbeeldingen van bloedende martelaressen. Een stroeve en eigenaardige roman, maar ook fascinerend en intelligent. Vol zijsporen die minstens even boeiend zijn als het hoofdverhaal, bevolkt met zonderlinge, niet speciaal sympathieke, personages. Mertens bewerkstelligt zo'n sterkegothicsfeer dat haar roman zich niet goed in het donker laat lezen.
Zelfs maagd Maria snakt naar de ontvangenis
DIEUWERTJE MERTENS Moeders. Heiligen Querido, 340 blz. Bianca Sistermans | Dieuwertje Mertens roept een gothic sfeer op