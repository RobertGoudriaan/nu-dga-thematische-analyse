'We hebben te weinig waarborgen' Democratie onder druk Jonathan Soeharno

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
25 januari 2024
Sinds de verkiezingsuitslag staat de vraag op scherp: hoe robuust is onze rechtsstaat? Rechtsfilosoof Jonathan Soeharno ziet een gevaar van steeds meer politieke invloed op het recht. 'Als ik collega's in Polen en Hongarije uitleg hoe ons stelsel in elkaar zit, reageren ze verbijsterd.'
'Afwachtend en alert',zo omschrijft Jonathan Soeharno, hoogleraar rechtspleging in rechtsfilosofisch perspectief, de sfeer binnen zijn vakgebied sinds de Tweede-Kamerverkiezingen van november 2023. Maar ook los van de eventuele formatie-uitkomsten is het duidelijk dat het Nederlandse bestel zwakke plekken vertoont, meent hij. 'We denken dat het in Nederland wel goed zit met onze rechtsstaat', zegt hij. 'Maar daar valt veel op af te dingen: er is veel ruimte ontstaan voor de politiek om grip te krijgen op de rechterlijke macht, en als kwaadwillenden aan de knoppen zitten, kan dat ernstige gevolgen hebben.'
Daarvoor moeten we eerst terug naar 2002, toen in de rechtbanken een vorm van neoliberale marktwerking werd geïntroduceerd. 'Dat paste in een internationale trend vannew public management. Rechtbanken kregen voortaan een budget op basis van de productie: afgeronde zaken in het jaar daarvoor. De minister bepaalde echter steeds de "prijs" per zaak en heeft via de prijsstelling druk uitgeoefend, met als gevolg dat rechtbanken meer moesten doen met minder middelen. Dat heeft veel druk gezet op de rechterlijke macht en een negatieve impact gehad op de kwaliteit van de rechtspraak, zo bleek al uit het eerste evaluatieonderzoek uit december 2006 door de commissie-Deetman.'
Maar waar het Soeharno vooral om gaat is dat de hervormingen een fundamentele stelselzwakte hebben veroorzaakt in de aansturing ten aanzien van het recht. 'In 2002 deed ook de Raad voor de Rechtspraak zijn intrede. En die raad is zowel verantwoordelijk voor de benoemingen van de gerechtsbesturen als voor het budget van de rechtbanken. De leden van die raad worden tijdelijk benoemd door de minister, er zijn drie rechterlijke leden en twee niet-rechterlijke leden, en die niet-rechterlijke leden kunnen ook op ieder moment door de minister worden ontslagen.'
De invloed van de politiek op die raad is daarmee groot, constateert Soeharno. 'Ook als je internationaal kijkt, bijvoorbeeld naar landen als Duitsland of Italië. Daar heb je vergelijkbare instanties als de Raad voor de Rechtspraak, maar daar is onafhankelijkheid krachtiger geregeld. Wij hebben daarentegen een hiërarchische relatie ten aanzien van de minister. Dat is ook voelbaar bij de vaststelling van het budget. Er is één justitiebegroting en dus geen aparte voor de rechtspraak. Voorheen had iedere rechtbank een eigen begroting en onderhandelden rechtbankpresidenten individueel en onafhankelijk met de minister. Dat had ook nadelen, maar in ieder geval stond degene die de onderhandelingen deed dicht bij de werkelijkheid van het recht.'
Wat óók in 2002 veranderde is de benoeming van de rechtbankpresident, en dat is volgens Soeharno nóg een kwetsbare plek in het stelsel. 'Vanaf 2002 wordt de president niet langer voor het leven benoemd maar voor een periode van zes jaar, met een eenmalige herbenoeming van drie jaar. Bij die benoeming heeft de Raad voor de Rechtspraak een zware vinger in de pap. Die doet de selectie, en de minister draagt dan voor aan de koning. Dus je ziet dat die minister, zeker in vergelijking met andere landen, veel invloed heeft op het bestuur en daarmee het reilen en zeilen van de rechtbank.'
Jonathan Soeharno benadruktdat er binnen de rechtspraak een sterke cultuur bestaat omtrent het bewaken van de scheiding der machten en dat er daarom op dit moment geen reden is om te twijfelen aan de onafhankelijkheid van de rechters. Hij ziet ook dat de intrinsieke motivatie van rechters om hun werk onafhankelijk en onpartijdig te doen heel hoog is. 'Maar de kwetsbaarheden in het stelsel zijn er.'
En dat brengt hem op twee belangrijke punten: de zaakstoedeling en het tuchtrecht. Eerst de zaakstoedeling. In Nederland was dat tot voor kort informeel geregeld. 'Het verliep op basis van bepaalde expertise die rechters hadden opgebouwd. Een paar jaar geleden is de code zaakstoedeling ingevoerd. In die code is een en ander geobjectiveerd, maar er staat ook dat waar het gevoelige zaken betreft de rechtbankpresident bepaalt naar wie de zaak gaat. En daar zit de potentie dat de toebedeling politiek wordt, want de rechtbankpresident is maar tijdelijk benoemd en bovendien direct ondergeschikt aan de Raad voor de Rechtspraak en indirect aan de minister.'
In landen als Duitsland en Italië is dit een transparanter proces, zegt Soeharno. 'In Italië werd naar aanleiding van anti-maffiarechtspraak een stelsel ingevoerd op basis van willekeurige toewijzing. Ik denk dat naarmate de druk op de rechtspraak toeneemt, je er beter aan doet om zaakstoedeling te objectiveren. Doe je dat niet, dan voedt dat wantrouwen over de objectiviteit van de rechters. Want wat zijn "gevoelige" zaken, en wie bepaalt dat?'
En dan het tuchtrecht, volgens Soeharno het gevoeligste punt in de verhouding tussen politiek en recht. 'In landen als Polen en Hongarije is juist tuchtrecht het instrument gebleken voor politici om de rechterlijke macht meer naar de hand te zetten. Dat is weliswaar in Nederland nog nooit gebeurd, maar wat natuurlijk interessant is bij dit soort dingen: het gaat erom wat er kán gebeuren bij een kwaadwillende minister. En welke dreiging daarvan uitgaat.'
Er zijn in Nederland twee tuchtprocedures, legt Soeharno uit. De eerste is de procedure waarbij de procureur-generaal, het hoofd van het Openbaar Ministerie, een vordering instelt tegen een rechter bij de Hoge Raad. Die kan dan een aantal tuchtmaatregelen nemen, variërend van ontslag tot berisping. De tweede procedure is dat de rechtbankpresident tuchtmaatregelen kan opleggen tegen een rechter binnen de eigen rechtbank. Dus de rechtbankpresident is zelf ook tuchtrechter.
'Voor 2002 werd dat niet als een probleem gezien, omdat die rechtbankpresident voor het leven was benoemd en een onafhankelijke rol had. Hij kent bovendien de rechtbank tot in de haarvaten en tot een formele berisping kwam het eigenlijk nooit, want als je eenmaal "een goed gesprek" had gehad met de rechtbankpresident dan wist je al wel hoe laat het was. Vaak zag je dat dat leidde tot zelf nemen van ontslag.
Maar na 2002 heb je de "nieuwe" rechtbankpresident die óók door de minister kan worden ontslagen en die ook aanwijzingen kan krijgen van de Raad voor de Rechtspraak ten aanzien van personele zaken. Daarbij is het tuchtrechtarsenaal van de rechtbankpresident in 2019 nog eens uitgebreid met organisatorische maatregelen. De rechtbankpresident kan niet alleen een waarschuwing opleggen, maar bijvoorbeeld ook de rechter overplaatsen. De betrokken rechter kan alleen intern schriftelijk reageren, maar er is geen zitting en de procedure is niet openbaar. Verder kan een rechter tegen zo'n tuchtmaatregel in beroep gaan bij het College van Beroep. Maar er is nooit een rechter geweest die dat heeft gedaan. Het is dus de vraag of dit een illusoire beroepsmogelijkheid is. En wat je nu hoort onder rechters, is dat alleen al de dreiging met een tuchtmaatregel eigenlijk een veel belangrijker instrument is dan de tuchtmaatregel zelf.'
Soeharno vindt deze tuchtprocedure valkuil nummer één in de Nederlandse rechtspraak. 'Er kunnen allerlei waarborgen bestaan, maar via het tuchtrecht hangt er een dreiging over rechters. En daar zit ook ruimte voor politieke invloed die rechters minder kritisch en mondig kan maken.'
Soeharno, die veel heeft gewerkt met collega's in Polen, Hongarije en Rusland, vertelt hoe zijn buitenlandse collega's vaak verbijsterd reageren als hij uitlegt hoe het Nederlandse stelsel inmiddels in elkaar zit. 'Een Poolse rechter, bijvoorbeeld, die ziet meteen waar de risico's zitten.'
Ook bij het Openbaar Ministerieis meer ruimte voor politieke beïnvloeding ontstaan, zegt Soeharno. Zo wordt de benoeming van de procureur-generaal door de minister gedaan zonder dat duidelijk is wat daarvoor de procedure is. Ook is in 2012 de gedragscode voor het OM aangepast. Tekenend is dat de kernwaarden onafhankelijkheid en onpartijdigheid daaruit zijn gehaald, die er daarvoor in stonden als kernwaarden één en twee. De officier was daarmee altijd zélf verantwoordelijk voor het maken van een vervolgingsbeslissing of niet. Daarbij had het OM - in het kader van de onpartijdigheid - de expliciete opdracht om ook altijd op zoek te gaan naar ontlastend bewijs. Dat is nu verdwenen. Ook was er de verplichting dat het OM vertrouwelijk moest omspringen met strafrechtelijke onderzoeken.
Dit is allemaal verdwenen ten faveure van kernwaarden als 'professionaliteit' en 'omgevingsgerichtheid' en 'openheid', legt Soeharno uit. Hierin tekent zich de omslag af naar een cultuur van de openbaar aanklager alscrime fighter.Die nieuwe kernwaarden maken volgens hem de weg vrij om meer te moeten luisteren naar politieke prioriteiten van de minister van Justitie. Het is daarmee een cruciale vraag wie de minister van Justitie is. Soeharno noemt het potentieel van deze sturingsmogelijkheden 'heel gevaarlijk'. 'Je ziet in de VS dat de regeringTrump het OM naar haar hand probeerde te zetten. In Nederland hebben we inmiddels te weinig waarborgen om er zeker van te zijn dat zoiets hier niet gebeurt.'
Soeharno uitte al deze zorgen eerder. Afgelopen zomer stuurde hij een brief aan de Staatscommissie Rechtsstaat waarin hij uiteenzette hoe democratische instituties in liberale democratieën zoals de Nederlandse bedreigd worden. Deze Staatscommissie werd in het leven geroepen in reactie op de toeslagenaffaire waarbij, zo concludeerde de Tweede Kamer destijds, 'de grondbeginselen van de rechtsstaat zijn geschonden waardoor burgers ernstig in de knel zijn gekomen'. Soeharno wees in zijn brief op dieperliggende problemen. Hij putte daarbij uit het werk van Francis Fukuyama, de politiek-wetenschapper gespecialiseerd in opbouw en verval van democratische instituties. Behalve het marktdenken wordt de rechtsstaat ook ondergraven door rechtspraak diesocial justice-opvattingen en identiteitsvraagstukken als uitgangspunt neemt, zo concludeerde Fukuyama inHet liberalisme en zijn schaduwzijden,een boek uit 2022.
Jonathan Soeharno sluit zich aan bij deze kritiek. Vraagstukken op het gebied van klimaat, migratie, sociale ongelijkheid, gender, racisme en diversiteit komen, vaak als gevolg van politieke nalatigheid, steeds vaker op het bordje van de rechter terecht. Die vervolgens onder maatschappelijke druk kan komen te staan om speciﬁeke opvattingen over sociale rechtvaardigheid in het vonnis te laten doorklinken. 'Ik wil er geen misverstand over laten bestaan dat de waarde van (veel van) de discussies en het academisch onderzoek op dit terrein onschatbaar is', schreef Soeharno. Maar waar hij 'moeite' mee heeft is dat volgens sommigen 'rechtsstatelijke waarden zoals neutraliteit of gelijkheid sterk gerelativeerd moeten worden ten faveure van social justice-opvattingen'.
Wat hier uiteindelijk op het spel staat, zo licht hij toe in ons gesprek, is de rol van de rechterlijke macht als hoeder van de rechtsstaat in de vorm van een 'samenbindende macht'. 'Iedereen moet het vertrouwen hebben dat een rechter onafhankelijk en onpartijdig zijn geschil zal beslechten', zegt hij. 'Waar mijn zorg ligt is dat het vertrouwen in de rechtspraak verdwijnt als die zich te veel met progressieve dan wel conservatieve denkbeelden associeert.'
Het gevaar van ideologisch geproﬁleerde rechtspraak kan dus zowel uit de linker-als de rechterhoek komen, benadrukt Soeharno, al ziet hij in Nederland dat het tot nu vooral progressieven zijn geweest die de gang naar de rechter hebben weten te vinden. Hij wijst daarbij onder andere op de klimaatzaken van Urgenda en de rechtbank in Limburg die besloot dat 'de tijd rijp is voor erkenning van een derde gender'. Dergelijke vonnissen gelden óók voor mensen die door de rechter in deze procedure niet zijn gehoord of liever vertrouwen op het wetgevingsproces. 'En dat kan weer polarisatie in de hand werken.'
Liever ziet hij binnen het recht meer ruimte voor 'morele pluriformiteit' en een neutrale opstelling ten opzichte van kwesties op het gebied van sociale rechtvaardigheid. 'Het klinkt misschien vreemd, maar in de internationale gedragscodes voor rechters komt "rechtvaardigheid" niet voor als kernwaarde. Wat rechtvaardig is en wat niet is aan de wetgevende macht voorbehouden. "Rechtvaardigheid" klinkt natuurlijk mooi, maar zodra je dat gaat invullen merk je meteen hoe verschillend daarover wordt gedacht. Vandaar dat het in gedragscodes eerder gaat over onafhankelijkheid en onpartijdigheid. Dat zijn kernwaarden die de rechter als objectieve speler moet uittillen boven opvattingen waar maatschappelijke verdeeldheid over bestaat.'
Soeharno heeft ook suggestiesvoor de rechtspraak om te voorkomen dat bij beladen zaken een vonnis de samenleving nog verder uiteendrijft. 'In de motivering valt nog heel veel te winnen', zegt hij. Het is eigen aan rechters om de beslissing in juridisch opzicht nogal zwart-wit op te schrijven. 'Maar juist bij maatschappelijk gevoelige onderwerpen kan het goed zijn als rechters laten zien waar de twijfels precies hebben gezeten. Het vereist weliswaar moed om aarzeling te laten zien, maar het kan zeker helpen om het vertrouwen in de rechtspraak te bevorderen'.
Een tweede suggestie is het zogehetenmob-testing,een concept ontwikkeld door de Amerikaanse rechtsgeleerde Rebecca Roiphe. 'Een rechter zou zich bij moreel gevoelige zaken kunnen afvragen: wat nu als niet ik, maar iemand met diametraal tegenovergestelde morele overtuigingen hier zou zitten? Zou ik me dan comfortabel voelen als die opvattingen doorklinken in het vonnis? Is het antwoord nee, dan moet je ook je eigen morele overtuigen niet laten gelden.'
Deze vuistregel wint aan belang nu het politieke klimaat naar de ﬂanken opschuift. Het is denkbaar dat extreme politieke opvattingen ook juridisch gaan doorwerken, al is Soeharno niet bevreesd voor een acute rechtse backlash binnen de rechtspraak zelf. 'Maar wat gebeurt er als bepaalde rechters zich uitlaten op een manier die politici en hun achterban ongewenst vinden? Hoe sterk is dan de waarborg dat de politiek het zo'n rechter niet moeilijk gaat maken? Het wordt inmiddels wel gevoeld binnen de rechterlijke macht dat ze de komende tijd, zeker in maatschappelijk gevoelige zaken, nog meer dan normaal op eieren zullen moeten lopen.'
Als Soeharno het systeem in Nederland overziet ziet hij te weinig bescherming tegen sluipende politisering van het recht. 'Het aantal juristen in de Eerste Kamer neemt bijvoorbeeld af', zegt hij. 'De vraag wie nog het rechtsstatelijk geweten van Nederland vormt wordt steeds prangender.' Er is natuurlijk de Raad van State als hoogste bestuursrechter, maar de invloed van dit eeuwenoude instituut is beperkt, merkt Soeharno. 'Er wordt vaak gewoon niets gedaan met wat de Raad van State adviseert. Er zijn heel scherpe adviezen geweest over de hervormingen in de rechterlijke macht van de afgelopen jaren. Veel zwakheden zijn aangewezen. Maar die waarschuwingen zijn in de wind geslagen.'
Ook de toeslagenaﬀaire heeft kwetsbaarheden in ons rechtssysteem blootgelegd. Dat deze rechtsstatelijke ontsporing heeft geleid tot een speciale Staatscommissie voor de Rechtsstaat is een positieve ontwikkeling, vindt Soeharno. Maar om burgers te beschermen en de rechtsstaat te behoeden voor politieke duimschroeven is volgens hem meer nodig. Hij is een groot voorstander van toetsing aan de grondwet. 'Het is internationaal bezien vreemd dat we dat in Nederland niet doen', zegt hij.
Maar de plannen van het inmiddelsdemissionaire kabinet om individuele rechters verantwoordelijk te maken voor een constitutionele toets leiden volgens hem eerder tot nieuwe problemen dan tot oplossingen. 'Rechters staat nu al onder zoveel druk wat betreft tijd en ﬁnanciën dat ik niet zie hoe ze die expertise ook nog kunnen opbouwen. Daarbij komt dat rechters in toenemende mate met bedreigingen te maken hebben, zowel bij civiele zaken als bij strafzaken. Nog een extra taak zal rechters alleen maar zwaarder belasten.'
Liever ziet Soeharno dat er een apart constitutioneel hof wordt opgetuigd. 'Zo'n hof kan een eigen expertise en juridische cultuur opbouwen, onafhankelijk van de bestaande rechtspraak. Dat is een van de sterkste waarborgen die je kunt hebben.' Een constitutioneel hof kan volgens Soeharno het recht weer dichter naar de burgers brengen. 'Dat zie je ook in Duitsland. Daar is het constitutioneel hof niet bang om tegengas te geven aan de EU of het Europees Verdrag voor de Rechten van de Mens. Europees recht is voor sommige groepen in de samenleving gewoon heel ver weg. Een Nederlands hof met kennis van de Nederlandse rechtstraditie en cultuur is wellicht minder bevreemdend dan een hof in Straatsburg.' Volgens Soeharno kan een constitutioneel hof er snel komen. 'Eerdere hervormingen van het rechtssysteem voltrokken zich ook binnen een paar jaar.'
Kan uit de huidige formatiepuzzel dan toch een sterke verankering van de grondwet in het rechtssysteem komen? Jonathan Soeharno hoopt het. 'In dat opzicht is de verkiezingsuitslag niet enkel negatief. Los van alle kanttekeningen die je kunt hebben, kwam zowel de PVV als Pieter Omtzigt op voor de allerarmsten die onvoldoende toegang hadden tot het recht. Hoe dan ook moeten we dat signaal van deze verkiezingen heel serieus nemen: is het recht er eigenlijk wel voor iedereen?'
Jonathan Soeharno - 'We denken dat het in Nederland wel goed zit met onze rechtsstaat. Daar valt veel op af te dingen'