Beleving boven feit Het superministerie van Justitie en Veiligheid

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
26 september 2024
Voordat het kabinet-Schoof de rechtsstaat in de waagschaal stelde, was deze al aan erosie onderhevig. Dat blijkt uit het opereren van het ministerie van Justitie en Veiligheid, waar gevóel net als nu belangrijker was dan de feiten.
Nog maar een week officieel ministeren dan meteen een strenge vreemdelingwet door de Eerste Kamer loodsen. Het lukte Marjolein Faber-van de Klashorst. 'Wat een kanjer is ze toch hè', bewierookte PVV-leider Geert Wilders zíjn minister van Asiel en Migratie op zijn geliefde medium X. Erachter zette hij een emoji van een spierbalarmpje.
Kanjer of niet, deze anti-migratiewet kwam niet uit de koker van Faber, hoezeer de PVV-leider dat beeld ook in de hoofden van de achterban plant. Het wetsvoorstel volgt een oorspronkelijk idee van de oud-staatssecretaris en het huidige Tweede Kamerlid Eric van der Burg, de VVD'er die door Wilders als een 'eng mannetje' is weggezet en mede daardoor door een deel van progressief Nederland wordt omarmd. Maar hij is ook de VVD-politicus die drie strenge migratiewetsvoorstellen indiende waarmee PVV'er Faber nu goede sier kan maken.
Een daarvan werd op een druilige julidag, vlak voor de politieke zomervakantie, door de Eerste Kamer aangenomen. Trots twitterde Faber dat het voortaan mogelijk is om een permanente verblijfsvergunning af te wijzen zodra mensen zijn veroordeeld voor een zwaar misdrijf, óók wanneer zij in Nederland zijn geboren of hier vanaf hun vierde levensjaar legaal - dus met een tijdelijke status - wonen. 'Goed nieuws!' aldus de nieuwbakken minister.
Alleen kon de Immigratie- en Naturalisatiedienst (ind) dat al lang. Al sinds de invoering van de Vreemdelingewet 2000 kan de dienst mensen die hier zijn geboren maar geen Nederlandse nationaliteit bezitten, het recht op een permanente status ontzeggen zodra zij worden veroordeeld voor een drugsdelict met een celstraf van minstens zestig maanden. Een permanente verblijfsvergunning kan door het aangenomen wetsvoorstel worden geweigerd op grond van álle zware delicten, ongeacht de strafmaat. Het is dus slechts een aanscherping, waar Wilders zo enthousiast over berichtte.
De aanscherping leidde tot enig gemor van de oppositie in de Eerste Kamer. Opvallend genoeg óók van de partijen die tot voor kort met de VVD van Van der Burg in de coalitie zaten. Madeleine van Toorenburg (CDA) vroeg zich vooral af hóe deze vreemdelingen dan het land zouden worden uitgezet. Vilein wees ze naar Dilan Yesilgöz, de oud-minister van Justitie en Veiligheid en huidig leider van de VVD. 'Zij blies altijd hoog van de toren over terroristen die moeten worden verwijderd. We zien dat bijna al die terroristen gewoon in Nederland rondlopen. Kortom, hoe bevorderen we de veiligheid, meer dan alleen op papier?'
Die wordt niet bevorderd, concludeerde de Raad van State, de belangrijkste adviseur van de regering, in 2022 toen Van der Burg zijn voorstel indiende. Althans niet met dit voorstel, dat nauwelijks voor meer veiligheid zorgt, maar wél voor meer bureaucratie. De ind kan door alle bureaucratie het werk nu al niet aan. Het aantal vreemdelingen dat op basis van
het nieuwe voorstel een vergunning verliest, is op één hand te tellen (het totaal aantal mensen dat hier is geboren en nog geen permanente status heeft bedraagt nog geen zesduizend). Het is dus symboolwetgeving. Maar wel met grote consequenties voor individuen. De Raad van State waarschuwde voor een glijdende schaal, een stapeling van heel kleine veroordelingen kan straks leiden tot een weigering van een permanente status, ook al is de kruimeldief geboren en getogen in Nederland. 'Dat verhoudt zich niet goed met het oogmerk van het voorstel om in Nederland geboren dan wel opgegroeide "zeer zware criminelen" aan te pakken.'
Met die kritiek van de Raad van State deed Van der Burg weinig. En dat past in de traditie van het ministerie van Justitie en Veiligheid, dat sinds zijn oprichting in 2010 vooral wordt bestierd door de VVD. De 25 regionale politiekorpsen die voor die tijd onder het departement van Binnenlandse Zaken vielen, werden hervormd tot één nationale politie en ondergebracht bij Justitie. Dat nieuwe superministerie was een diepgekoesterde wens van de VVD die heilig geloofde dat dit meer efficientie en veiligheid zou brengen.
Vanaf dag één wond het duoIvo Opstelten en Fred Teeven er geen doekjes om. De VVD'ers presenteerden zich maar wat graag als doortastendecrimefighters.Het leverde een ondoordringbare stroom aan persberichten en interviews op, doordenkt met woorden als'zero tolerance'en 'aanpakken'. Meer blauw op straat? Dat regelden ze. Strenger straffen? Deden ze gewoon. Minder bureaucratie bij de politie? Fiksten ze zo. Het was uur U op de burelen van de VVD. Of zoals Kamerlid Ard van der Steur, die later Opstelten als minister zou opvolgen, het tijdens een debat in december 2010 alarmerend verwoordde: 'Als je nu iemand over je dak hoort lopen, is de kans groot dat het niet Sinterklaas is, maar een inbreker.'
Het Kamerlid André Rouvoet (ChristenUnie) riposteerde nog dat de criminaliteitscijfers juist met twintig procent waren gedaald. 'Mensen vóelen zich onveiliger.' Die boodschap viel in dorre aarde. Veiligheid was inderdaad vooral een gevoel, maar wel een gevoel waarmee de VVD verkiezingen won. Na jarenlang kwakkelen en intern ruziën, met een - toen nog - matig populaire leider Mark Rutte, huurde de partijtop onder leiding van de Rotterdamse oud-burgemeester Opstelten in 2008 het Instituut voor Psychologisch Marktonderzoek in. Dat peilingbureau, dat normaal voor multinationals als Unilever en Shell onderzoek doet, zag voor de VVD brood in de zogeheten'law and order-conservatieven': mensen met een gemiddeld of laag inkomen, zoals politieagenten en onderwijzers, met een jong gezin en een hang naar zekerheden. De 'hardwerkende Nederlanders', waarmee Rutte in een permanente campagne de boer op ging.
Die hardwerkende Nederlander zou gelokt worden via drie hoofdthema's: economie, immigratie en veiligheid. In de geest van de permanente campagne zullen VVD'ers die drie onderwerpen altijd en overal uitdragen. Niet alleen tijdens verkiezingscampagnes. Oók in regeerakkoorden, óók in het departementale beleid en óók via de posities die partijgenoten op cruciale plaatsen weten te veroveren. Het megaministerie van Veiligheid en Justitie dat door de VVD is bedacht speelt daar een cruciale rol in. Tot op de dag van vandaag, want ook in het kabinet-Schoof staat een VVD'er, David van Weel, als minister aan het roer van het departement.
Sinds 2010 rouleerden er acht ministers op het departement, zes daarvan namens de VVD. Van de acht staatssecretarissen die aan- en aftraden sinds die tijd kleuren er zes liberaal blauw. Het is dan ook logisch dat ruim tachtig procent van de 333 wetsvoorstellen vanuit Veiligheid en Justitie dieDe Groene Amsterdammeranalyseerde zijn ingediend door een VVD'er. Opvallend is de naam van Ivo Opstelten, die 95 keer op een voorstel prijkt. Daarmee heeft hij verreweg de meeste wetsvoorstellen op zijn naam staan, meer dan al zijn (latere) collega's op het departement. Ter vergelijking: CDA-minister Ferd Grapperhaus die een vergelijkbare periode van vierenhalf jaar bestuurde tekende veertig wetsvoorstellen.
Het nieuwe departement, aangevoerd door het koppel Opstelten en Teeven, moest in 2010 dan ook meteen leveren voor de VVD, onder het motto: de eerste slag is een daalder waard. Minister Opstelten hervormde de politie, het Openbaar Ministerie en de rechterlijke macht. Tegelijk werd onder andere de fouilleerbevoegdheid verruimd, het adolescentenstrafrecht ingevoerd en werden voetbalvandalisten harder aangepakt. Zijn collega, de oud-officier van justitie Teeven (47 wetsvoorstellen), verlengde het toezicht op tbs'ers en maakte online gokken legaal.
De Raad van State had forseen heldere kritiek op alle bovenstaande wetsvoorstellen. Maar daar hadden de law and order-liberalen geen boodschap aan. 'Daar kijken wij gewoon anders tegenaan', reageerde Opstelten toen de Raad van State nauwelijks voordelen zag in de invoering van de Nationale Politie. De beloofde slagvaardigheid zagen de regeringsadviseurs niet. Zij maakten zich grote zorgen over dechecks and balancesbinnen het apparaat. Deze en eigenlijk alle andere kritiek op wetsvoorstellen bleek aan dovemansoren gericht. Veel later bekende Teeven inDe Groene Amsterdammer:'Als je te hoge straffen oplegt, heb je alleen last van deNRCen een handjevol beroepscolumnisten. Als je te laag straft, heb je van zeventig procent van Nederland last.'
Zijn collega dacht er niet heel anders over. 'Je regelt het maar, het maakt me niet uit hoe, zei Opstelten tegen zijn juristen', schreef deNRCin 2011. De VVD-bewindslieden wilden vooral ook laten zien dat ze voortvarend te werk gingen. Op het departement kregen ambtenaren bijna dagelijks de vraag 'of er nog iets voor de krant' op de stapel papieren lag. Plannen en plannetjes werden meermaals opgebakken en met een strik eromheen aan de pers verkocht als 'nieuws'. Beeldvorming werd steeds belangrijker op Justitie, dat van oudsher een invloedrijk, maar ook een zeer inhoudelijk departement was waar wetten maken de ruggengraat vormde.
Adviseurs werden onder druk gezet, ook de onafhankelijke deskundigen van het Wetenschappelijk Onderzoek- en Datacentrum (wodc). Het ministerie wilde dat coffeeshops niet langer wiet verkochten aan buitenlandse toeristen, om drugstoerisme tegen te gaan. Het wodc onderzocht de problematiek en concludeerde dat drugstoerisme in veruit de meeste gemeenten helemaal geen probleem was. Onder druk van ambtenaren moest die conclusie worden geschrapt, want er moest koste wat het kost voorkomen worden dat het woord 'symboolpolitiek' in de media zou verschijnen. Dat paste immers niet bij het beeld van een daadkrachtig ministerie dat overlast en criminaliteit bestrijdt.
Op het liberaal blauw gekleurde ministerie kwam justitie steeds meer in dienst te staan van veiligheid, of beter gezegd: het veiligheidsgevóel. Dat knaagde vanaf dag één, maar in de eindeloze stroom aan wetsvoorstellen, hervormingen en persberichten konden de parlementariërs er maar moeilijk de vinger op leggen. 'Waar ik bang voor ben is dat de beeldvorming voor de twee bewindspersonen belangrijker is dan de feiten en de wetenschap', zei Tweede Kamerlid Sharon Gesthuizen (SP) tijdens een debat in 2011. Een voorbeeld: de vraag of strenger straffen ook echt recidive voorkomt, werd door Teeven beantwoord met een peiling waaruit blijkt dat de bevolking wil dat er strengere straffen komen.
Drie jaar later verzuchtte haar SP-collega, de oud-kinderrechter Nanneke Quik-Schuijt, in de senaat dat 'de wijzigingen van het Wetboek van Strafvordering over elkaar heen buitelden. Het recht zou een rustig bezit moeten zijn waar niet continu aan wordt gesleuteld. Helaas denkt dit kabinet daar anders over.' Deze keer moest de Eerste Kamer zich buigen over de verruiming van de voorlopige hechtenis, zodat ook voetbalhooligans, cafémeppers en aanvallers van hulpverleners al op verdenking - zonder veroordeling - achter de tralies konden worden gezet. Dit in combinatie met het snelrecht dat minister Opstelten tegelijkertijd invoerde.
De Raad van State was uiterst kritisch over het voorstel. Het ontbeerde een duidelijke en goed onderbouwde motivatie, zeker met het oog op de rechtszekerheid - een cruciale factor wanneer het gaat om vrijheidsberoving. Dit was des te opvallender omdat het wetsvoorstel was ingediend slechts een jaar nadat het VN-comité tegen foltering zijn zorgen uitte over het hoge percentage mensen in voorlopige hechtenis in Nederland. Dat was aanzienlijk hoger dan gemiddeld in Europa. Terwijl alle Europese landen voorarrest alleen toepassen bij vluchtgevaar, gevaar voor samenzwering en/of recidive, ging Nederland de gronden voor voorlopige hechtenis, ondanks de internationale kritiek, juist uitbreiden.
En dat terwijl in 2012 het aantal mensen dat ten onrechte vastzat in tien jaar tijd bleek te zijn verdrievoudigd. Opstelten gaf dat tijdens het debat in de Eerste Kamer schoorvoetend toe, maar verdedigde het voorstel door te stellen dat Nederland dit echt nodig had. Er was 'maatschappelijke onrust', zei hij. Al definieerde hij die niet. Ook schoof hij een eerdere uitspraak van het Europees Hof ('maatschappelijke onrust mag nooit een reden zijn om iemand vast te houden') terzijde met het argument 'dit is een eis van de samenleving' - hoewel hij de onderbouwing nauwelijks verder wist te staven dan wat krantenkoppen en berichten van sociale media. Hij had toch een meerderheid in de - steeds politieker wordende - senaat. De uitbreiding van het voorlopige arrest kwam er.
Uit een wetsevaluatie van het Wetenschappelijk Onderzoek- en Datacentrum (2020) bleek dat het supersnelrecht marginaal werd toegepast. 'De situatie die de wetgever voor ogen had komt in de praktijk nauwelijks voor.' Verderop: 'Intussen is niet concreet onderbouwd dat snellere berechting zonder de verdachte in vrijheid het proces te laten afwachten ook echt effectiever is en het beste tegemoetkomt aan de behoefte in de maatschappij.' De evaluatie verdween, samen met vele andere kritische evaluaties, in de diepste laden op het departement. Daar werd vooral gewerkt aan de volgende lik-op-stukvoorstellen. Het meest recente jaarverslag van het ministerie toonde dat de uitgekeerde schadevergoedingen voor onterechte detentie in drie jaar tijd (van 2020 tot 2023) waren verdrievoudigd. Er kraaide geen haan naar - want de maatschappelijke onrust hierover ontbreekt.
In de eerste jaren vanVeiligheid en Justitie wordt zo de ene na de andere wet erdoor gedrukt. De Raad van State plaatste tot 2017 bij 45 voorstellen kritische kanttekeningen, er werd geregeld niets mee gedaan. Later, meestal jaren later, kwamen de problemen in de praktijk aan het licht. Een schrijnend en recent voorbeeld is het legaliseren van het online gokken; de regeringsadviseurs waarschuwden in 2014 dat het wetsvoorstel niet aantoonde hoe verslaving zou worden tegengegaan. Het werd in de wind geslagen. Inmiddels blijkt dat het aantal gokverslaafden, vooral onder jongeren, is toegenomen en roept de politiek om actie.
Het is makkelijk om achteraf een koe in de kont te kijken, zeggen bestuurders vaak als ze jaren later de vaak weerbarstige praktijk van wetgeving moeten verdedigen. Voor het gemak vergeten ze dan dat ze de koe heus wel vooraf in de bek konden kijken, maar ze toen liever adviezen terzijde schoven om daadkrachtig over te komen.
Rond 2015 komt het crimefighters-duo onder vuur te liggen vanwege een geheime deal die Teeven eerder, als officier van justitie, sloot met de drugshandelaar Cees H. De Tweede Kamer werd in dit dossier steevast verkeerd geïnformeerd, 'het bonnetje' raakte zoek en dook weer op, en zowel Opstelten als Teeven moest aftreden. Later vertrok ook Ard van der Steur, de opvolger van Opstelten, gedwongen, omdat hij als Tweede Kamerlid volgens de oppositie mee zou hebben gewerkt aan de doofpot.
De opeenvolgende affaires leidden tot steeds meer kritiek. 'De puinhopen zijn groot', concludeerde de jongerentak van de VVD, de JOVD, openlijk in een opiniestuk inde Volkskrant. 'Het ministerie van Veiligheid en Justitie is verworden tot een oncontroleerbaar monsterministerie.' Na wéér een kritisch rapport over de Nationale Politie zei D66-senator Thom de Graaf (de latere vicevoorzitter van de Raad van State) dat het departement te veel is gericht op het strafrecht en criminaliteitsbestrijding. De Eerste Kamer nam zijn motie aan om het ministerie op te roepen alvast stappen te zetten voor de terugkeer van de politie naar Binnenlandse Zaken.
Dat gebeurde niet. Wel besloot de nieuwe coalitie in Rutte III (VVD, D66, CDA en ChristenUnie) de naam van het departement te veranderen in Justitie en Veiligheid. Zo kwam er, was het idee, een betere balans tussen veiligheid en de rechtsstaat. Er kwam een CDA-minister van Justitie en Veiligheid (Ferd Grapperhaus). Een nieuwe functie, de minister voor Rechtsbescherming, ging naar de VVD'er Sander Dekker. Na jarenlang law and order-maatregelen zou er nu weer meer nadruk liggen op het respecteren van de rechtsstaat.
Het leidde tot minder wetsvoorstellen, maar zeker niet tot minder kritiek van de Raad van State. Meer dan twintig keer plaatsten de regeringsadviseurs tijdens Rutte III grote vraagtekens bij wetsvoorstellen. Daar werd nauwelijks iets mee gedaan. Roekeloos rijgedrag zonder ongeluk te veroorzaken werd strafbaar zonder dat de wetgever roekeloos rijgedrag definieerde. Gevangenen komen niet meer vrij nadat ze twee derde van hun straf uitzitten. Zonder dat er een goed plan is hoe ze na hun straf moeten re-integreren. Ook is er een omstreden wet aangenomen die de samenwerking tussen diensten als de Belastingdienst en politie bevordert om criminaliteit en fraude (ook uitkeringsfraude) tegen te gaan. De Raad van State waarschuwde voor profilering - mensen die worden beoordeeld door een algoritme. Het wetsvoorstel was te breed, bood te weinig waarborgen. Het was aan dovemansoren gericht.
Althans, in de politiek. Op de werkvloer en in de wetenschap echoën wel degelijk veel kritische geluiden. Over elk voorstel zijn kritische geluiden en evaluaties te vinden, maar ook over de cultuur op het departement in algemene zin. In maart 2022 bracht de Universiteit Twente, in opdracht van het wodc, een rapport uit overevidence basedbeleid (op wetenschap gebaseerd beleid) binnen het ministerie van Justitie en Veiligheid. Er werd 350 medewerkers van het departement een enquête voorgelegd, 23 kregen een uitgebreid interview. De conclusie: op het ministerie wordt niet of nauwelijks evidence based gewerkt.
'Medewerkers van beleidsafdelingen vinden wetenschappelijke kennis vaak minder relevant voor beleid', aldus het rapport. Het gejaag achter het relletje van de dag wanneer bijvoorbeeld een tbs'er is ontsnapt of hooligans weer eens tekeergaan, helpt niet om verdiepend beleid te maken. 'In de interviews geven sommige medewerkers aan dat politieke emoties zorgen voor een kortetermijnnoodzaak van het informeren van het parlement, waardoor tijd ontbreekt voor wetenschappelijke verdieping. Zij stellen dat politieke waardeoordelen met regelmaat ook haaks staan op wetenschappelijke inzichten, waarbij vaak de voorkeur wordt gegeven aan het eerste.'
De nieuwe minister vanJustitie en Veiligheid, de VVD'er Dilan Yesilgöz, deed niets met het rapport. Ze was druk met het schrijven van law and order-voorstellen zoals de uitbreiding van een taakstrafverbod. Sinds 2011 mogen rechters geen taakstraf meer opleggen voor misdrijven waarvoor een celstraf geldt van zes jaar of langer. Yesilgöz wilde dat taakstrafverbod nu ook invoeren bij geweld tegen politie of hulpverleners. Terwijl onderzoek van de Erasmus School of Law en de Universiteit Leiden liet zien dat bijvoorbeeld jongeren met een taakstraf minder snel een misdrijf plegen dan vergelijkbare minderjarigen die een korte celstraf hebben uitgezeten.
'Waarom gaat de minister door met dit soort onzalige stoerdoenerige voorstellen in de geest van Opstelten en Teeven?' vroeg SP-senator Rik Janssen zich in oktober 2022 in het debat over de taakstrafverruiming af. 'Opsporen, berechten en bestraffen, indien nodig. Zo simpel is het.' Al moet je dan wél voldoende agenten, officieren van justitie en rechters hebben, voegde hij daaraan toe. 'Maar als je meer dan een decennium bezig bent geweest om op politie, justitie en rechterlijke macht te bezuinigen en de structuur kapot hebt gemaakt met efficiency-denken en het managen van de rechtsstaat, dan is het ineens niet meer zo simpel.'
Enkele maanden later, in juli 2023, benadrukte D66-senator Boris Dittrich tijdens het debat over het strafbaar stellen van doxing nog maar eens dat strafrecht als laatste redmiddel moet worden ingezet. 'Politie, het Openbaar Ministerie, rechters, advocaten, het gevangeniswezen, de reclassering: ze vinden allemaal dat de politiek soms het strafrecht gebruikt als een soort bezweringsformule. Er is onrust in de samenleving en hup: wij gooien er dan als politiek een strafbepaling tegenaan. Vervolgens trekt de politieke karavaan verder en bekommeren we ons niet of te weinig om hoe die nieuwe strafbepaling in de praktijk landt. Is het uitvoerbaar? Zijn er voldoende personeelsleden? Is er voldoende kennis in huis om adequaat op te sporen en te vervolgen?'
Dit debat in de senaat was een week na de val van het kabinet over het immigratiebeleid. De politieke karavaan was allang met andere dingen bezig. Yesilgöz sprak als partijleider van de VVD over 'nareis-op-nareis'. Statushouders zouden massaal directe familieleden laten overkomen naar Nederland die vervolgens ook weer familieleden zouden laten overkomen. Dat zou, zei ze stellig, duizenden keren per jaar voorkomen. En zij kon het weten als minister op het ministerie van Justitie en Veiligheid waar de Immigratie- en Naturalisatiedienst (ind) onder valt. Veel later, ver na de verkiezingen, kwamen de echte cijfers pas naar buiten. Het bleek onzin te zijn, het kwam slechts zeventig keer per jaar voor. Maar de karavaan trok allang weer verder.
Inmiddels zit de VVDin het nieuwe kabinet-Schoof. Met David van Weel, oud-assistent van de secretaris-generaal van de Navo, als minister kleurt Justitie en Veiligheid nog steeds liberaal blauw. Zijn belangrijkste prioriteiten zijn 'weerbaarheid, ondermijnende criminaliteit en vertrouwen in de rechtsstaat', benadrukte hij tijdens zijn kennismaking. Maar in het onlangs gepresenteerde regeerprogramma vliegen de afschrikwekkende maatregelen je alweer om de oren. Er komen hogere maximale straffen voor zware delicten, ook voor veertien- en vijftienjarigen. 'We zorgen ervoor dat de politie het weer veilig kan maken in jouw wijk en dat je aangifte sneller kan worden opgenomen', postte Van Weels voorganger Yesilgöz, de huidige partijleider, trots op X. 'Gastjes die de boel terroriseren worden sneller aangepakt en grote criminelen sneller opgespoord.'
Slechts enkele dagen voor de presentatie van het regeerprogramma kwam het wodc met een rapport. 'Het beeld dat er sprake is van een steeds jongere leeftijd van verdachten en daders, wordt niet teruggevonden als een algemene ontwikkeling in de (landelijke) cijfers. Ook zijn er geen aanwijzingen dat er op de langere termijn sprake is van verharding.' Maar het gevóel dat jongerencriminaliteit toeneemt en verhardt is alom aanwezig in de media en de politiek. Voer voor beleidsmakers die door politici en de waan van de dag worden aangestuurd op het departement.
Als gevoelens als 'maatschappelijke onrust' als uitgangspunt worden genomen, krijgt evidence based beleid geen kans. De nieuwe premier Dick Schoof weet als geen ander hoe het er op het superdepartement aan toegaat. Hij werd eind 2010 directeur-generaal Politie op Veiligheid en Justitie. Later bekleedde hij topfuncties bij de nctv en de aivd, voordat hij in maart 2020 terugkeerde als secretaris-generaal bij het ministerie. Hij kent het mechanisme van wetgeving maken op basis van 'maatschappelijke onrust'.
En als premier lijkt Schoof die traditie voort te zetten. Of zoals hij zei tijdens de presentatie van het regeerprogramma: 'Mensen ervaren een asielcrisis. Daarom komen we binnenkort met een noodmaatregel waarmee we de procedures en regels rondom asiel en migratie strenger maken.'
Dit onderzoek kwam mede tot stand met steun van Fonds 1877