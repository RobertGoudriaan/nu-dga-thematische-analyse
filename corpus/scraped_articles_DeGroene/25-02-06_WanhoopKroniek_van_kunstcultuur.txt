Wanhoop Kroniek van kunst&cultuur

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 februari 2025
TELEVISIE Death Without Mercy
Death Without Mercyis een rampenfilm. Geen fictie, maar een documentaire over de aardbevingen die Oost-Turkije en Noordwest-Syrië twee jaar geleden troffen, alleen al zestigduizend doden opleverend. Met 'alleen' doel ik niet op de immense materiële, sociale, politieke, culturele schade, maar op de geest van wie overleefden: al dan niet gewond onder het puin vandaan gehaald en voorgoed zonder basaal veiligheidsgevoel; op de geest van familie, vrienden en buren van doden en getraumatiseerden - die daardoor, en door verlies van huis en gemeenschap, ook zelf getraumatiseerd zijn; op die van hulpverleners, van wie een deel moet worstelen met de onmacht om te midden van ruïnes en wanhopig hulpgeroep hooguit een enkeling te kunnen redden, die worstelen met de aanblik van onherkenbare lijken of lichaamsdelen, die van kinderen er nog meer inhakkend (ook rompertjes en speelgoed doen dat).
Met welke factor moet je zestigduizend vermenigvuldigen om de omvang van de catastrofe te benaderen inzake geestelijke gezondheid? Hoe lang zal die doorwerken, ook intergenerationeel? Ik huiverde bij de filmomschrijving, maar besloot ondanks mijn weekhartigheid toch te kijken. Vanwege bovengemiddelde belangstelling voor Turkse geschiedenis en actualiteit, mede gewekt door Orhan Pamuk. Vanwege regisseur Wahad al-Kateab, wier debuutfilmFor Sama,over het ziekenhuis in Aleppo waar haar man chirurg was tijdens de burgeroorlog (Poetin bombardeerde er voor Assad driftig op los), verpletterend was.
Komt bij dat het niet louter onvermijdelijk natuurgeweld betrof: de ramp was grotendeelsman-madedoor corruptie. Bovendien hadden tienduizenden nog gered kunnen worden. Zie de film.
Al-Kateab is Syrisch, en hoewel handeling en archiefmateriaal vooral Turks Antiochië betreffen, horen we vaker Arabisch dan Turks. Omdat daar veel gevluchte Syriërs woonden ('eindelijk veilig'), onder wie vrienden uit haar netwerk (zelf vluchtte ze naar Engeland, van waaruit ze de film samenstelde, want ze mocht het land niet verlaten). Syrische hoofdpersonen Fadi en Fuad woonden zelf in Turkije en/of hadden er volop familie. We volgen hun wanhopige queeste naar dierbare doden en overlevenden. We beseffen de gevolgen van een ramp maar deels door aantallen - kijken door ogen en verhaal van individuen raakt pas diep. Dat lukt angstaanjagend goed. Alleen de term hartverscheurend dekt de lading.
Regelmatig vroeg ik me betraand af of ik dit allemaal wel mocht zien, maar uit interviews met Al-Kateab begrijp ik dat de twee zich wilden laten filmen, juist in hun wanhoop. Voor geliefden, zichzelf, de massa's lotgenoten. In hoop ook op gerechtigheid. Turkse overheid, politici, ambtenaren, aannemers, architecten, makelaars, bouwkundigen zijn crimineel verantwoordelijk. Enkele individuen zijn bestraft maar de overheid blijft buiten schot. Schrijnend is het overheidsspotje waarin, voor de ramp, stralend amnestie voor al het illegaal gebouwde wordt beloofd. Electorale zet. Een interview met een reddende burger die vaststelt dat er na dagen nog altijd geen militairen, politie, officiële hulpverleners zijn, moet worden afgebroken van een man die weigert zich te identificeren: Erdogans Voice. Kijken naar ondraaglijk leed - nauwelijks te doen.
Walter van der Kooi
Wahad al-Kateab,Death Without Mercy, VPRO, donderdag 6 februari, NPO 2, 22.20 uur
VPRO | Fadi bij een graf in Death Without Mercy