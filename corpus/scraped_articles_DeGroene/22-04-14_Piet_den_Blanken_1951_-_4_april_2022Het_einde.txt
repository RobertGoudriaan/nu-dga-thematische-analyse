Piet den Blanken 1951 - 4 april 2022 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
14 april 2022
De fotograaf met een voorliefde voor MiddenAmerika zag zichzelf meer als een journalist dan als een kunstenaar. Toch kan veel van zijn werk zo aan de muur.
'De situatie in Midden-Amerika is zo zwartwit, daar is goed en fout zo duidelijk. Ik had het gevoel dat het bijna mijn oorlog was, mijn sympathie lag daar zo duidelijk aan één kant', vertelde fotograaf Piet den Blanken in 1994 aan hetGKf-magazine van de beroepsvereniging van fotografen. Hij zou nog vele malen naar Midden-Amerika afreizen om in landen als Nicaragua, Honduras, Guatemala en El Salvador het leven en de strijd van de lokale bevolking vast te leggen.
Helemaal zonder gevaar was dat niet. Zo trok hij op met de guerrillastrijders in El Salvador, een jaar nadat de Ikon-journalisten Koos Koster, Jan Kuiper, Hans ter Laag en Joop Willemsen in 1982 door het leger van El Salvador waren vermoord. 'Ik heb nooit het gevoel gehad dat ik het gevaar liep overhoop geschoten te worden', vertelde hij in 1992. Het gevaarlijkst was de tocht naar het bevrijde gebied toe, herinnerde hij zich. 'De weg naar het meer is zo half en half onder controle van het leger. De boeren wisten dat de legerpost meestal pas na zonsopgang bemand werd, want de soldaten waren bang 's nachts. Dus wij vertrokken 's ochtends om vijf uur, achter op een vrachtwagentje, nadat er iemand gekeken had of er inderdaad geen soldaten waren. Toen ben ik met een kano het meer overgegaan en kwam ik in het dorpje waar de guerrilla zat. Altijd met hulp van boeren, burgers.'
Het leverde prachtige zwart-witbeelden op van jonge strijders, kinderen bijna nog, met wapens bijna zo groot als henzelf. En een strijder die uitrust, genietend van een flesje CocaCola. 'Piet was een verhalenverteller, een journalistieke fotograaf', zegt Roel Sandvoort, die voor het eerst met hem werkte als eindredacteur vanBevrijding,het blad van de Pacifistisch Socialistische Partij (psp). 'We hadden meteen een band', vertelt hij, 'even oud, allebei dienstweigeraar.'
Den Blanken was een betrokken en vooral ook vasthoudende fotograaf, vindt Sandvoort. 'Hij hield vaak contact met de mensen die hij fotografeerde en dan was er altijd wel weer een reden om terug te gaan voor een vervolgverhaal.' Beroemd is zijn serie over de Nicaraguaanse moeder en prostituee Ivania Brooks. In het voorjaar van 1997 fotografeerde hij prostituees die in Managua langs de drukke weg naar het postkantoor stonden. Een van de jonge vrouwen was Brooks, op dat moment 23. Den Blanken raakte met haar in gesprek en hieruit ontwikkelde zich een vriendschap. Hij fotografeerde Ivania en haar gezin met vier kinderen, haar huis, haar pogingen om een ander leven te leiden. Door de jaren heen bleef hij terugkomen. In 2007 bracht hij ook haar laatste dagen in beeld, broodmager en stervend aan de ziekte aids, terwijl de kinderen voor haar zorgden.
Tot de eeuwwisseling was er een goede markt voor documentaire fotografie, weet Sandvoort, die later lange tijd medeoprichter en directeur was van fotobureau Hollandse Hoogte en nu een fotogallery heeft. 'Goede fotografen als Den Blanken konden eigenlijk wel op de bonnefooi op reis gaan en dan verkochten we altijd wel een mooie serie aan een krant of tijdschrift. Maar daar kwam vrij abrupt een einde aan.'
Maar Zuid-Amerika raakte uit de belangstelling, zwart en wit bleken toch niet zo helder te onderscheiden. Den Blanken bleef echter trouw aan zijn eigen manier van werken, zocht het hooguit wat dichter bij huis. Hij maakte indrukwekkende series over vluchtelingen in Calais, op Lesbos en elders aan de buitengrenzen van Europa.
Zo volgde hij jarenlang de Afghaanse vluchteling Shafiq Farukh tijdens zijn omzwervingen door Europa, tot en met zijn terugkeer naar Kabul. Voor hetBrabants Dagbladverdiepte hij zich in het Brabants erfgoed en portretteerde hij de leeftijdgenoten uit zijn geboortedorp.
'Op een gegeven moment was hij dolblij met z'n aow', vertelt Sandvoort. 'Dat gaf toch eindelijk een financiële basis en zo kon hij weer plannen maken.' Voor zijn laatste reis naar Midden-Amerika hadden ze nog telefonisch contact. 'Hij wilde de kinderen van Ivania weer opzoeken, maar ik vrees dat hij het land niet in gekomen is.' Ook spraken ze over zijn archief. 'Net als bijvoorbeeld Eva Besnyö zag Den Blanken zichzelf niet als kunstenaar, maar veel meer als journalist. Toch zitten ook in zijn archief zeker afdrukken die nu als kunst aan de muur kunnen. Hij heeft bijvoorbeeld een prachtige foto van Mexico-Stad gemaakt die daarvoor in aanmerking komt.
Historische foto's afgedrukt door de maker en voorzien van een handtekening doen vandaag tussen de duizend en tweeduizend euro. 'Maar je moet wel duizenden afdrukken bekijken om de juweeltjes eruit te plukken', verzucht Sandvoort. 'En Piet heeft natuurlijk nergens zijn handtekening op gezet.' Op de achterkant staan nu waarschijnlijk vele stempels van bladen en kranten die na publicatie de afdrukken weer terugstuurden. 'Dat heeft ook wel weer zijn charme.'
Piet den Blanken overleed na een ziekbed van enkele weken in een ziekenhuis in Guatemala, in het bijzijn van zijn zoon.
'Piet heeft natuurlijk nergens zijn handtekening op gezet'
Piet den Blanken / ANP | Zelfportret. Brazilië, Belém, februari 2000