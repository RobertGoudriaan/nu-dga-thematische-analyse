De moordenaar van Samuel Paty zocht een doelwit

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 november 2024
Parijs- De acht beklaagden, beschuldigd van medeplichtigheid aan de onthoofding in oktober 2020 van de Franse geschiedenisleraar Samuel Paty, zitten met gebogen hoofd in hun zwaarbewaakte glazen box in het Paleis van Justitie. Zo ook de vader van het dertienjarige meisje Z. dat al vanaf haar derde jaar koranverzen uit haar hoofd moest leren. Ze had gespijbeld maar uit angst voor haar vader verteld dat Samuel Paty haar de les uit stuurde na haar protest tegen het tonen van de spotprenten van Mohammed uitCharlie Hebdo.De vader wordt samen met een imam beschuldigd van een online fatwa tegen de leraar met diens dood tot gevolg.
Vandaag, 15 november, gaat het over het leven van de geradicaliseerde destijds achttienjarige moordenaar Abdoullakh Anzorov. Hij pakte de haatcampagne tegen Paty op en werd na de moord door de politie doodgeschoten. Zijn vader was tijdens de laatste Russische oorlog (2009) in Tsjetsjenië gearresteerd voor het verbergen van radicale strijders, vertelt de agent van de antiterreurorganisatie (Sdat), belast met het onderzoek. 'Hij werd vrijgekocht en kreeg met vrouw en zoon in 2011 in Frankrijk de vluchtelingstatus.'
Zoon Abdoullakh tekende op zijn twaalfde eens vuurwapens en messen voorzien van de tekst 'Allah Akbar', vertelde een oud-basisschool onderwijzer eerder. Tofigue Chebli, eveneens van Tsjetsjeense origine, is niet gearresteerd maar wordt gehoord over zijn vriendschap met Anzorov die hij ontmoette op bokstraining in Basic Fit: 'Anzorov vocht ook graag buiten de sportschool.' Beveiligingsmedewerker Chebli kreeg ooit een post van de zeer gespierde Abdoullakh waarop deze trots zijn bebloede hand toonde. Hij was werkloos en gefrustreerd, niet geïnteresseerd in meisjes en, anders dan Chebli, zeer religieus. Al bevestigt Chebli dat ook zijn toekomstige vrouw - dwars tegen de laïciteit in - gesluierd zal zijn op haar werk.
Dat Abdoullakh radicaliseerde, bleek uit zijn bijna tweeduizend posts in die zomer van 2020, vertelt de agent van de antiterreurorganisatie. Hij was op zoek naar een doelwit en zocht contact met de vader van scholiere Z.
Een jaar na de moord verklaarde vader Anzorov aan een blogger dat zijn zoon was gedood 'tijdens het verdedigen van de eer van de Tsjetsjenen en alle moslims ter wereld'. Zijn ouders hebben hem begraven in Tsjetsjenië en zijn niet meer naar Frankrijk teruggekeerd.