Het gaat altijd om contrasten Karen Tanaka Techno Etudes IV

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
5 september 2024
In Karen Tanaka's muziek zijn er drie sleutelwoorden: techno, ritme, snelheid. Ook maakt Tanaka zich zorgen om het klimaat. Met meesterpianist Ralph van Raat biedt ze onsTechno Etudes IV,waarin techno samenkomt met onvermoede bronnen.
Niet om sentimenteel te doen,want dat past noch bij het werk van de Japanse componist Karen Tanaka noch bij dat van de Nederlandse pianist Ralph van Raat, maar het blijft een van de wonderlijke aspecten van kunst: dat een noot die iemand vijftig jaar geleden aansloeg, vandaag de dag iemand aan de andere kant van de wereld op ideeën kan brengen voor een compleet nieuw schilderij, boek, muziekgenre. Soms gebeurt dat expliciet - veel vroege hiphop is gebouwd rondom gesamplede flarden van de funk- en soulmuziek die rappers in de collectie van hun ouders aantroffen. Maar nog veel vaker is beïnvloeding niet zo duidelijk aanwijsbaar.
In 1973 publiceerde de Amerikaanse sciencefictionschrijver Ursula K. Le Guin (1929-2018) het filosofische kortverhaalThe Ones Who Walk Away from Omelas. In dertig pagina's schetst Le Guin het leven in Omelas, een fictieve stad waarin voorspoed en geluk heersen. Maar gaandeweg blijkt dat dat niet kosteloos gaat: om al die weelde in stand te houden, moet een willekeurig kind zijn of haar dagen in duisternis, ranzigheid en misère slijten. De meeste burgers van Omelas reageren geschokt zodra ze dit ontdekken, maar accepteren het ook vrij snel, mits het grote geluk ermee gegarandeerd blijft. Sommigen protesteren of verlaten Omelas, zonder daarna ooit nog een teken van leven te geven.
De achterliggende vraag van het verhaal: rechtvaardigt het lijden van een enkeling de voorspoed - en welvaart - van de massa?
Hoewel Ursula K. Le Guin bij leven een goede reputatie genoot en werd geprezen om haar speculatieve fictie, wordt haarOmelas-verhaal niet vaak aangehaald. Zeker niet binnen de klassieke-muziekwereld. En toch inspireerde juist dit verhaal Karen Tanaka (1961, Tokio), die vanaf eind jaren tachtig een groot, veelgeprezen oeuvre bij elkaar heeft gecomponeerd. In 2000 verscheen de eersteTechno Etudes,geschreven voor de in Amsterdam gevestigde pianist Tomoko Mukaiyama. Die wilde dat het stuk zou samenvallen met door haar geselecteerde, van tevoren opgenomen technomuziek, maar na overleg met Tanaka concludeerden beiden dat alleen een live piano beter zou werken. Krachtiger. De technomuziek kon ook aanwezig zijn zonder luide beats eronder, en kon in enkel de pianotonen doorklinken.
En inderdaad, wie luistert naarTechno Etudes-stukken die tot dusverre zijn uitgekomen - de tweede set componeerde Tanaka in 2020, in 2022 verscheen nog een losseEtude- hoort in de muziek voortdurend beweging, variatie, spanning, zonder dat er herkenbare technofragmenten worden afgespeeld. De pianotonen van deTechno Etudesvolgen elkaar in een hoog, soms haast razend tempo op, zo vlug dat de meeste drums het al niet zouden kunnen bijbenen.
Zelf vatte Tanaka deTechno Etudesooit samen in drie sleutelwoorden: techno, ritme, snelheid. En wat de Japanse componist, een leerling van onder anderen de gelauwerde musici Luciano Berio en Tristan Murail, de laatste jaren ook steeds vaker laat weten, in interviews en via persberichten: dat ze zich zorgen maakt. Om de staat van de wereld. Om de ontwikkeling van het klimaat. Om dat wat in Le Guins parabel omschreven staat: dat er voor de tevredenheid van de massa iets wordt opgeofferd wat zich niet kan verdedigen - in werkelijkheid niet zozeer een weggestopt kind, maar de natuur, de planeet.
Misschien moet de levendigheid en gecomponeerde drukte van deTechno Etudesook deels zo worden gezien: deze muziek is geschreven door iemand die zich woordeloos verzet tegen wat ze in de wereld ziet gebeuren, die haar noten gebruikt om over te brengen waar anderen woorden voor nodig hebben.
'Wat zo interessant is aan Tanakais dat ze veel verschillende stijlen beheerst. Ze heeft, zeker in het begin van haar carrière, stukken gecomponeerd die echt in het verlengde liggen van Debussy en Messiaen  - muziek die niet zozeer gaat om pulserend ritme en melodie, als wel om klankkleur, harmonieën, boventonen. Ze schreef in die tijd prachtige stukken die heel abstract waren en die veel natuurbeelden opriepen. Via dat werk leerde ik haar ook kennen, en toen ik net bij het conservatorium begon, heb ik ook een paar van die vroege stukken gespeeld. Tanaka's latere werk heeft een compleet andere stijl: veel klassieker, romantischer, met meer nadruk op melodie enminimal musicin de geest van Steve Reich. Die muziek is ook echt beeldschoon, heel pulserend en precies, er gebeurt van alles. Ik vond het heel verrassend dat één componist dat allebei beheerst. En toen ontdekte ik deTechno Etudes. Dat vond ik meteen een ongelooflijk rijk en soms ook heel ritmisch werk, misschien wel Tanaka's beste. Bij techno denken mensen natuurlijk aan beats en drums en feesten, maar het is nu juist zo interessant dat Tanaka echt voor iets anders heeft gekozen.'
Aan het woord is de Nederlander Ralph van Raat (1978), bekroond pianist en musicoloog, tevens muziekdocent. Die laatste professie klinkt regelmatig door in zijn stem: hij vertelt aanstekelijk, heeft aan een halve vraag genoeg voor een heel antwoord, weidt met enthousiasme uit, gebruikt soms vakjargon of muzikale beelden die ik niet volledig begrijp. Eerder werkte hij al met Tanaka samen - nadat hij haar in 2014 een inventariserend Facebook-berichtje stuurde. Vervolgens raakte zij onder de indruk van zijn cd's en zijn optredens, en wilde inderdaad samenwerken.
De tweede set van deTechno Etudes,een pianostuk uit 2020, schreef Tanaka voor Van Raat. Daarna polste hij haar of ze niet ook iets voor piano en orkest wilde schrijven, en dat is uiteindelijk dit nieuwe werk,Techno Etudes IV,geworden. Waar de derdeTechno Etudesal voor twee pianisten en twee percussionisten was geschreven, is de muzikale bezetting bij deel vier nog verder uitgebreid. Van Raat zal het stuk op de piano uitvoeren terwijl hij wordt bijgestaan door het orkest Philzuid en dirigent Martijn Dendievel.
Op het moment dat ik Van Raat spreek, weet hij nog niet goed wat hij precies zal spelen: Tanaka heeft hem slechts tweeënhalve minuut aan nieuwe muziek laten horen, verder is ze nog bezig.Techno Etudes IVis zelfs zodanig in aanbouw dat ikzelf voordat dit artikel naar de drukker gaat niets te horen kan krijgen. Dat maakt het erover praten (en schrijven) een wat abstracte bezigheid - al is het tegelijkertijd een interessante aanleiding om het over de context van het stuk te praten.
'Om de twee weken krijg ik nu een nieuw fragment muziek toegestuurd', zegt Van Raat. 'Zo werkten we bij die vorigeEtudesook samen. Via Zoom en Skype hebben we veel contact over de muziek, ik doe dan nog wel kleine suggesties - over het tempo, het ritme, zulke dingen. In de dagen voor de première gaan we vervolgens heel intensief repeteren, alle nuances overleggen. En wat die paar minuten van deTechno Etudes IVme nu al wel hebben duidelijk gemaakt: in het nieuwe stuk komen veel dingen terug van de eerdereEtudes. De noten zijn natuurlijk anders, er zit veel variatie in, maar Tanaka is een componist die vaak uitgaat van herhalingen, waarbij er steeds één of twee noten subtiel veranderen. En voor de duidelijkheid: dat vind ik heel knap. Jaren geleden maakte ze ingetogen, pastelachtige klankschilderijen, om het zo maar even te noemen, en daarna juist ruige composities die gebaseerd waren op Koreaanse jongerenmuziek, een soort K-pop-achtig iets. In deTechno Etudeskomen die twee kanten steeds samen.'
Hij vertelt overCrystalline,een stuk van Tanaka dat hij jaren geleden heeft gespeeld, nog voordat hij haar dat Facebook-bericht stuurde. 'InCrystallinegebruikt ze bewust een compositietechniek met heel veel herhaling: de muziek begint heel minimaal, maar er komt steeds een noot bij, waardoor er een soort sliert van noten ontstaat.' Hummend doet hij na hoe de muziek klinkt. 'En die sliert dondert vervolgens van het hoge register van de piano omlaag', gaat hij verder. 'Alsof er een sneeuwvlok zo veel ijs verzamelt dat hij te zwaar wordt en uiteindelijk als grote ijsklont omlaag dendert - zo klinkt die muziek.'
Dat herhalende principezit ook in deTechno Etudesdie tot nu toe zijn verschenen, met steeds een ander ritme. De eerste twee sets metTechno Etudeshebben eenzelfde opbouw: er zijn twee hoekdelen die snel en hard klinken, en een kalmer middendeel, en voortdurend komen dezelfde elementen terug. Ook in de nieuweTechno
Etudes, verzekert Van Raat me. 'En ik weet ook: dit nieuwe stuk wordt deels echt harmonieus en groovy,en deels ook echt donker; nog veel donkerder dan de vorigeEtudes. Ik weet dat Karen zich erg zorgen maakt over het klimaat en over wereldvrede, en dat gaat zeker doorklinken in dit nieuwe werk. Dat kan ik nu al horen. In die eerste minuut van het eerste deel, die ik dus al kreeg toegestuurd, valt er al echt donkerte te horen, en in het tweede deel' - waarvan Van Raat anderhalve minuut kreeg toegestuurd - 'klinkt ook iets heel melancholieks door. En het middendeel is dus echt gebaseerd op een boek, dat maakt het anders dan de vorigeTechno Etudes.'
Van Raat kendeThe Ones Who Walk Away from Omelastot een maand geleden niet. Hij moet het verhaal nog lezen. 'Maar ik heb het via Zoom veel met Tanaka over deze dystopie gehad, die dus draait om een vrijwel ideale wereld waarin één kind gruwelijk lijdt. En zonder dat lijden is er geen weelde meer. Dat is natuurlijk een heel interessant dilemma: houd je wereldwijd onrecht in stand voor je eigen welzijn? Bijna niemand zou daarop "ja" zeggen, maar toch is dat wel wat er op veel gebieden wereldwijd gebeurt. Tanaka en ik gebruiken in ons werk geen woorden, dus uiteraard zal ik straks op het podium niet expliciet de vraag stellen of mensen dingen willen inleveren zodat anderen het beter kunnen hebben - maar die vraag resoneert wel in het stuk. Zonder dat boek en de klimaatcrisis nu zou de muziek die Tanaka nu schrijft en die ik straks speel heel anders klinken.'
Op het moment dat ik contactmet Karen Tanaka leg - eind juli, dus ruim twee maanden voor de première vanTechno Etudes IV- zit ze thuis in Los Angeles. Ze is sinds kort iedere dag bezig met het schrijven van haar nieuwe werk, en laat desgevraagd weten dat ze halverwege is. En nee, er valt echt nog niks van te beluisteren. Telefoneren wil ze ook niet. Voor een Zoom-gesprek heeft zevery unfortunatelyevenmin tijd, de deadline van de nieuwe muziek lonkt, deTechno Etudesvergen alle aandacht.
Wel laat Tanaka zich per mail interviewen - er zijn wat herinneringsberichten voor nodig, en ze is zeker niet zo uitgebreid als Van Raat, maar uiteindelijk stuurt ze anderhalve pagina aan beknopte antwoorden retour. Per mail kan ze haar gedachten beter verwoorden dan in een telefoongesprek, licht ze toe, want in live interviews vergeet ze voortdurend belangrijke details.
Zo'n detail dat ze beslist niet onvermeld wilde laten: dat er inThe Ones Who Walk Away from Omelasniet eens terloops over klimaatverandering wordt geschreven. 'Ralph bracht dat thema tijdens onze gesprekken in', laat ze in het Engels weten. 'En sindsdien hebben we het er regelmatig over. Ik kwam het woord "Omelas" voor het eerst in 2017 tegen. Het werd genoemd in debehind the scenesvan een videoclip, geen idee meer welke. Ik houd ervan hoe zoiets werkt, met allemaal vertakkingen en onverwachte associaties: dat ene woord leidde me tot de roman van Ursula K. Le Guin, en die roman leidde me tot ideeën voor nieuwe muziek. VoorTechno Etudes IVdus.'
Tanaka: 'Het is een heel sociaal en moreel verhaal, dat in essentie draait om opofferingsbereidheid. Het verhaal uit kritiek op het utilitarisme door te laten zien hoe het geluk van een meerderheid belangrijker wordt geacht dan het lijden van een minderheid. Dat staat natuurlijk voor hoe in veel maatschappijen de pijn van losse individuen wordt genegeerd of gerechtvaardigd wegens het zogenaamde grotere doel: het algehele, gemiddelde geluksniveau.'
In dit verband haalt ze de snelle ontwikkeling van technologie aan, en stelt ze dat menselijke interactie daardoor voorgoed is veranderd. 'Persoonlijke verbindingen' worden, aldus Tanaka, meer en meer overschaduwd door telefoons, apps,virtual reality. Daar wil ze met haar werk tegenin gaan: door luisteraars haar muziek in te trekken, door haar emoties in de pianoklanken en orkestrale stukken te verwerken. 'Er bestaan componisten die zo begaan zijn bij de wereld dat ze hun blik op de maatschappij direct en expliciet in hun composities stoppen. Zo werkt het voor mij niet, en voor Ralph ook niet.' Verderop in de mailwisseling noemt ze Van Raat een 'meesterlijke' en 'exceptioneel professionele'performer,ze bedankt hem opnieuw voor dat Facebook-bericht van tien jaar geleden, prijst zijn techniek en muzikale instinct. Tanaka: 'Het lijkt mij helder: door onze huidige, voor velen comfortabele manier van leven vol te houden, werken we klimaatverandering in de hand. Daarmee offeren we welzijn voor toekomstige generaties op.Techno Etudes IVreflecteert op zulke zaken, inclusief de impact van digitale innovaties op de samenleving, de ethische implicaties van kunstmatige intelligentie, noem het maar op - dat zijn allemaal onderwerpen die mij erg bezighouden. En hoewel hetOmelas-verhaal natuurlijk een somber onderwerp heeft, gaat het ook juist over individuen dienietmeedoen met de systemische ongelijkheid in de maatschappij, hoewel hun eigen geluk daaronder lijdt. Ik zie een verband tussen die individuen en echt bestaand activisme dat nu wereldwijd plaatsvindt, van mensen die opstaan tegen onderdrukking en uitbuiting. Daarom is mijn nieuwe stuk zeker niet alleen donker geworden, maar ook vol beweging en zelfs lyriek.'
Tanaka's werk gaat altijd om contrasten:wie luistert naar de tot nu toe verschenenTechno Etudes- die natuurlijk zijn geschreven voor concertzalen maar ook goeddeels online zijn terug te vinden - hoort voortdurend registerwisselingen en variaties in tempo, in ernst, in genre bijna. Ook bijTechno Etudes IVzal dit het geval zijn: het middendeel zal melancholisch en lyrisch worden, het eerste en derde deel zijn 'hevig ritme- en beat-georiënteerd', aldus zowel Van Raat als Tanaka. (Ze gebruiken dezelfde woorden.) Tanaka: 'Net als in de eersteTechno Etudesdus, en dan nu nog complexer en met muzikaal gezien veel meer variatie.'
Juist naar dit laatste ziet Van Raat extra uit: 'De weken voor zo'n nieuw stuk in première gaat, zijn geweldig, want dan klikt alles in elkaar. Natuurlijk bij Tanaka zelf en dus in ons contact, in het repeteren, maar ook in alles eromheen.' Dit laatste licht hij toe aan de hand van een bescheiden bekentenis: als hij, de gevierd pianist, na concerten naar huis rijdt, luistert hij graag naar dance-radiozender SlamFM. 'Daar hoor ik dan vaak goeie techno en dance, niet te plat, maar Underworld of zo. Dat werk zit echt goed in elkaar, het is slimme muziek - en het grappige is: ik hoor daarin veel compositietechnieken terug uit de klassieke muziek. Die Underworld-sound zou zonder Debussy niet bestaan, dat is allemaal verbonden. Net zoals zo'n verhaal van Le Guin weer verbonden is met die nieuweTechno Etudes. Terwijl mensen toch vaak denken dat het allemaal verschillende werelden zijn: hedendaagse klassieke muziek heeft toch de naam van moeilijk, ontoegankelijk, complex, noem het maar op. Wat ik misschien wel het allerleukste vind aan Tanaka, is dat ze complexe zaken zoals dissonantie en onregelmatige ritmes ook zo groovy weet te componeren. Ze combineert die wereld van de complexe, moderne klassieke muziek met dat opzwepende en toegankelijke van techno. Dat doet geen andere componist haar na.'
Melle Meivogel | Ralph van Raat - 'In die eerste minuut valt al donkerte te horen'