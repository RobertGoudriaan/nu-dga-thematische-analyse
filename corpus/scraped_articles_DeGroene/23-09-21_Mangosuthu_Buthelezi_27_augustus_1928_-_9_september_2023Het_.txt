Mangosuthu Buthelezi 27 augustus 1928 - 9 september 2023 Het einde

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 september 2023
Een massamoordenaar of het zwarte baken van hoop? Feit is dat Mangosuthu Buthelezi een belangrijke rol speelde om Zuid-Afrika van apartheidsregime naar democratie te brengen.
Weinig Zuid-Afrikaanse politici roepen zulke tegenstrijdige reacties op als Mangosuthu Buthelezi die op 95-jarige leeftijd overleed. Voor de een was hij een gevaarlijk Zoeloe-nationalist en een apartheidsmarionet met bloed aan zijn handen. Voor anderen was hij een ware democraat die zich niet liet ringeloren door het ANC en stug bleef volharden in een eigen koers.
Waar iedereen het over eens is, is dat Buthelezi een complexe, sterke persoonlijkheid was, een unieke schakel in de moeizame weg die Zuid-Afrika aflegde van apartheidsstaat naar democratie. Hij was fel gekant tegen het idee van 'onafhankelijke zwarte thuislanden', omdat die het fundamentele apartheidsidee van 'gescheiden ontwikkeling' voor wit en zwart in de kaart speelden. En hij voorkwam een burgeroorlog door op het allerlaatste moment in te stemmen met deelname aan de verkiezingen van 1994, waarna Mandela de eerste zwarte president van Zuid-Afrika werd.
Prins Mangosuthu Gatcha Buthelezi werd geboren in Mahlabathini in het zuidoosten van Zoeloeland. Hij mocht zich prins noemen omdat zijn moeder de zuster was van Zoeloe-koning Solomon ka Dinuzulu. Zijn vader werkte als premier aan het hof van de vorst. Buthelezi studeerde aan de Universiteit van Fort Hare, waar hij zich aansloot bij de jeugdliga van het ANC. Na zijn studie raakte hij bevriend met ANC-kopstukken als Oliver Tambo, Walter Sisulu en Nelson Mandela. Zijn politieke mentor was Albert Luthuli, die van 1952 tot 1967 leider van het ANC was.
Het ANC in ballingschap zag Buthelezi als iemand die als leider van de Zoeloes, het grootste volk van Zuid-Afrika, het apartheidssysteem van binnenuit kon ondermijnen. Buthelezi voelde zich comfortabel in die rol. Hij droomde van Zoeloeland als 'een slagveld van vrijheid, waar de ware vertegenwoordigers van het volk de racisten bestrijden en hun regime verwerpen'. Om het Zoeloe-nationalisme beter gestalte te geven vormde hij in 1975 de 'culturele organisatie' Inkatha, die zich in 1990 omvormde tot de politieke partij Inkatha Freedom Party (ifp). Buthelezi zou tot 2019 leider van de ifp blijven.
De combinatie van Zoeloe-nationalisme en een groot ego leidde tot toenemende verwijdering tussen Buthelezi en het ANC. In 1979 was de permanente scheuring een feit. Buthelezi had geen fiducie in het marxisme, zag geen heil in de gewapende strijd tegen het apartheidsregime, en geloofde evenmin in het nut van internationale economische sancties, die volgens hem vooral de armen troffen. In plaats daarvan ontpopte hij zich als anti-centralist en voorstander van het vrijemarktdenken. Zijn status in de anti-apartheidsbeweging veranderde - het ANC schilderde hem af als een vazal van het witte minderheidsregime, die de belangen van het volk had verraden en zou eindigen op de 'vuilnisbelt van de geschiedenis'.
Voor conservatieve westerse leiders was Buthelezi evenwel het zwarte baken van hoop. Jimmy Carter, Helmut Kohl, Ronald Reagan en met name Margaret Thatcher zagen hem en Inkatha als gematigde tegenhangers van het vooral door de Sovjet-Unie gesteunde ANC. Er ontspon zich een machtsstrijd tussen het ANC en Inkatha, die vanaf midden jaren tachtig ontaardde in een lange en slopende oorlog van zwart tegen zwart. Het geweld speelde zich vooral af in KwaZuluNatal en rond Johannesburg waar duizenden Zoeloe-arbeiders verbleven. In de townships bij Johannesburg nam het geweld etnische vormen aan, in KwaZulu-Natal stonden rurale (Inkatha) en urbane (ANC) Zoeloes tegenover elkaar. Krachten in het apartheidsregime zagen hun kans schoon en steunden Inkatha met wapens en inlichtingen om het ANC te ondermijnen. Er volgden afschuwelijke moordpartijen. Zo'n twintigduizend mensen verloren hun leven.
Buthelezi heeft altijd volgehouden dat hij nooit opdracht heeft gegeven tot de slachtingen. Hij en zijn achterban gaven de voorkeur aan het woord 'zelfverdediging'. Maar tijdens de hoorzittingen van de Waarheidscommissie kwam naar voren dat een van Buthelezi's naaste medewerkers, Melchizedek Zakhele Khumalo, de schakel was tussen generaals van het apartheidsregime en de moordbrigades van Inkatha. Khumalo bleef trouw aan zijn baas en nam alle schuld op zich.
Een complete burgeroorlog werd uiteindelijk afgewend toen Buthelezi en zijn ifp te elfder ure besloten om na eerdere weigering alsnog deel te nemen aan de presidentsverkiezingen van 1994. De verzoeningsgezinde Mandela benoemde hem daarna tot minister van Binnenlandse Zaken, een positie die hij tien jaar zou bekleden.
In de loop van de tijd verschrompelden de negatieve verhalen over Buthelezi en Inkatha. De Zoeloe-leider presenteerde zich met succes als Ã©minence grise, die, zoals de Amerikaanse ex-diplomaat en journalist J Brooks Spector het inDaily Maverickverwoordde, 'in vrijwel alle hoeken van Zuid-Afrika wordt geprezen voor de belangrijke rol die hij speelde in de ontwikkeling van de natie, weg van het apartheidsverleden'.
Dat is te kort door de bocht. Zuid-Afrikanen van wie familie en vrienden door de Inkatha moordbrigades om zeep zijn geholpen, mensen die nog steeds beven bij de gedachte aan de horden Zoeloe-strijders die gehuld in traditionele kledij, gewapend met stokken, speren, machetes, knotsen en machinegeweren, oorlogsliederen zingend door de straten marcheerden, tonen zich minder vergevingsgezind. De hoofdredacteur vanMail & Guardian,Ron Derby, schreef: 'Hij symboliseerde angst en niet de hoop die we nodig hadden.' Zijn collega Mondli Makhanya wond er geen doekjes om. Hij noemde Buthelezi in een necrologie voor de zondagkrantCity Press'een voorname apartheidscollaborateur en massamoordenaar'.
'Hij symboliseerde angst en niet de hoop die we nodig hadden'
David Turnley / Getty Images | 1985