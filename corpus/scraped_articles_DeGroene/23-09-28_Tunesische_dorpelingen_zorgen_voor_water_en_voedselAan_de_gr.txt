Tunesische dorpelingen zorgen voor water en voedsel Aan de grens

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
28 september 2023
'Hotel Olijf', zoals de dorpelingen van Jebiniana het gebied ironisch aanduiden, is alleen te bereiken door moeizaam manoeuvreren over onverharde kronkelwegen tussen dor struikgewas. Overal slingeren vieze plastic zakjes en lege flessen. Daaromheen liggen de uitgestrekte velden met hoge olijfbomen. Hun dikke takken vol kleine, smalle bladeren geven schaduw aan honderden dakloos geraakte migranten uit West-Afrika, van wie velen voorheen op straat en in het park van het nabijgelegen Sfax sliepen.
'Nergens is nog plek. Het zit overvol', zegt boer Dhaou Rouis door de telefoon. 'In minder dan een week tijd is het aantal hier bivakkerende dakloze migranten minstens verdubbeld.' De politie verjoeg ze uit Sfax. Sommigen legden de 37 kilometer te voet af. Anderen werden met bussen naar omliggende plaatsen zoals El Amra gebracht en zijn toen deze kant op gelopen. Ze hebben echt helemaal niets meer. En honger leidt tot geweld. 'Eergisteren is een Soedanees vermoord door een andere migrant', vertelt Dhaou Rouis. 'Je merkt dat die agressie zich ook tegen ons, Tunesiërs, richt.'
Veel Tunesiërs ervaren de 'veiligheidscampagne' als een cynische grap. Waarom zijn na de gesloten migratiedeal tussen Europa en Tunesië plotseling honderden straatarme migranten overgebracht naar El Amra, dat net als Sfax bekend staat als vertrekplaats van smokkelboten? Waarom durven organisaties geen hulp te verlenen? En waarom zijn er in minder dan vijf dagen tijd ruim drieduizend migranten onderschept en achtergelaten in de woestijn bij de Algerijnse grens? Het is volgens velen geen toeval dat de veiligheidscampagne samenviel met het bezoek van Europese Commissievoorzitter Ursula von der Leyen aan het Italiaanse eiland Lampedusa, waar elke dag duizenden migranten uit Tunesië aankomen.
Wie jaagt nu precies op wie, vraagt Dhaou Rouis zich in Jebiniana af. 'Hier in de buurt zijn tientallen Tunesische mensensmokkelaars en tussenpersonen opgepakt. Gisteren waren er rellen tussen de politie en lokale jeugd nadat een op de vlucht geslagen tussenpersoon een auto-ongeluk had veroorzaakt.' Van de toekomst durft hij zich geen voorstelling te maken. 'Een ramp. Jebiniana heeft nauwelijks achtduizend inwoners. We hebben nog geen hulporganisatie gezien. De migranten liggen hier te creperen. Nu zorgen wij als dorpelingen maar voor water en voedsel, maar dit gaat onze krachten ver te boven.'
Het aantal in 2023 getelde doden en vermisten aan de Europese buitengrenzen volgens het Missing Migrants Project (IOM): 3598