Staartdeling

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 oktober 2022
CABARET Jan Beuving
De vijf glas-in-loodramen verraden het thema van Jan Beuvings derde solovoorstellingRestante:zijn worsteling met het christelijk geloof. Een weinig modieus thema, en Beuving buit zijn imago van ietwat stijve traditionalist dan ook volledig uit. Nee, hij heeft geen smartphone, hij leest liever een goed boek. Op het toneel liggen twee stapels: een stapel fictie en een stapel non-fictie. Rode draad van de voorstelling vormt de vraag op welke stapel de bijbel thuishoort.
Dat Beuving met zijn vormvaste liedjes in de traditie staat van tekstdichters als Drs. P, Jeroen van Merwijk en Maarten van Roozendaal, is al vaker gememoreerd. Maar Beuving hoort met zijn beschouwende, relativerende humor ook nog in een andere traditie thuis: die van de cabaretier als domineeszoon, een eenling in de moderne wereld die een vorm zoekt voor zijn geloof. Deze thematiek is als onderstroom aanwezig bij Seth Gaaikema, Freek de Jonge en de latere Herman Finkers. De katholieke pendant ervan vormt Fons Jansen, de grotendeels vergeten cabaretier die in de jaren zestig het twijfelende katholieke volksdeel voorging met zijn milde spot over de kerk.
In een persoonlijke vertelling vol grappige wijsheden vervlecht Beuving, die behalve cabaretier ook wiskundige is, op knappe wijze de thema's wiskunde, geloof en kunst. Dat hij als wiskundige wel dol zal zijn op non-fictie en feitjes, blijkt niet waar. Hij leest liever romans, want daarin schuilt ook waarheid. Mooi symbool van de uitholling van zijn geloof isDe meeste mensen deugenvan domineeszoon Rutger Bregman, een boek dat een prominente plaats op de stapel non-fictie inneemt. Je vreest even dat Beuving een droog college gaat geven over dit veelbesproken boek, maar deze conference krijgt een grappige wending.
Soms slaan Beuvings overpeinzingen om in misplaatst slachtofferschap, zoals wanneer hij zich afvraagt waarom Nasrdin Dchar zoveel lof kreeg toen hij als moslim een Gouden Kalf won (2011), terwijl Beuving als christen vooral kritiek te verduren krijgt van zijn linkse vriendenkring. Hier grijpt Beuving bovendien terug op een oud stokpaardje: zijn amateurvoetbalvrienden, die authentieker en minder hypocriet zouden zijn dan het linkse deel der natie. Beuving lijkt hiermee een brug te willen slaan tussen twee werelden, maar erg verbindend is het uiteindelijk niet.
Sterker is Beuving als hij zijn worsteling persoonlijk maakt. En gelukkig vormen de liedjes nog altijd de hoofdmoot van de voorstelling. Beuving treedt daarin vaak zelf als beschouwende buitenstaander op, zoals in een mooi portret van een blinde man ('Zalig zij die niet zien'). Deze stemmige liedjes worden afgewisseld met de beterelight verse,die doet denken aan het werk van Kees Torn.Hoogtepunt is een grappig lied waarin het publiek mag rijmen op 'staartdeling'. Zo blijkenflat earthersbehoefte te hebben aan een 'aardrailing'. Op zulke momenten prijs je je gelukkig dat Beuving zo trouw is aan de traditie.
Dick Zijp
Jan Beuving,Restante,tournee t/m 26 april. Gezien: 15 september, Podium Hoge Woerd
Anne Reitsma | Jan Beuving in zijn voorstelling Restante