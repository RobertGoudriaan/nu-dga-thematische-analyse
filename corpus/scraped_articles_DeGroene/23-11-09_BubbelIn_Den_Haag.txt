Bubbel In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 november 2023
In de verkiezingscampagnes is weinig aandacht voor het buitenland. Dat is in tijden van oorlogen in Europa en elders niet zonder risico.
Helemaal aan het einde lijkt de buitenwereld dan toch nog even onderwerp van gesprek te worden bij hetWNL op zondag-verkiezingsdebat afgelopen weekend. Jan Paternotte (D66), Sophie Hermans (VVD), Esmah Lahlah (GroenLinks/PvdA) en de andere nummers twee van zeven politieke partijen hebben dan al een uur met elkaar gedebatteerd. Na onder meer klimaat, wonen en zorg volgt als laatste blokje het onderwerp 'defensie' - ingeleid met vurende tanks, oprukkende militairen, straaljagers en een voice-over over de 'toenemende spanning in de wereld'.
Het CDA had de bijbehorende stelling bedacht: 'De dienstplicht maakt Nederland sterker en socialer'. CDA'er Eline Vedder mocht aftrappen: 'Onze stelling ging overigens over de maatschappelijke dienstplicht.' Veel met de onrust in de wereld had het dus niet te maken. De dienstplicht kan bij defensie, maar ook 'bij een zorginstelling, bij een voedselbank of bij een natuurorganisatie'. Een diensttijd voor jongeren is al jaren de CDA-remedie voor zo'n beetje alles waar het aan schort in de samenleving. Voor Vedder: een gebrek aan 'gemeenschapszin', de 'haastige prestatiemaatschappij' en het niet genoeg tegenkomen van mensen van buiten je 'bubbel'.
Tja. Zo ging het WNL-debat rustig verder in de Nederlandse 'bubbel' - met het buitenland comfortabel op afstand. Presentator Rick Nieman bleef het wel proberen en de Navo-norm voor defensie-uitgaven kwam kort aan de orde, maar dat was het. Ook bij het RTL-verkiezingsdebat op zondag was het buitenland niet als thema gekozen. Het kwam alleen voorbij als vraag bij het onderwerp 'leiderschap', toen het debat er bijna op zat. Dat houdt niet over als het gaat om visies op de positie van Nederland in de wereld. Terwijl het toch een open deur is: onze verkiezingen vinden plaats tijdens oorlogen in Europa en het Midden-Oosten. Een prominent verkiezingsthema op de grote podia wil het nog niet worden.
Aan ingewikkelde keuzes geen gebrek. Neem alleen al de geopolitiek nogal relevante discussie over toetreding van Oekraïne tot de EU. Vorige maand had Mark Rutte een duidelijke boodschap over toetreding in 2030, de richtdatum van Charles Michel, voorzitter van de Europese Raad. 'Ik ben het zeer oneens met die datum', aldus Rutte voorafgaand aan een top van Europese staten in Granada. Hoe anders denkt Ursula von der Leyen daarover. Afgelopen zaterdag voerde de Commissie-voorzitter de druk op tijdens een bezoek aan Kyiv. Von der Leyen is ervan overtuigd dat Oekraine nog dit jaar kan starten met de officiële toetredingsonderhandelingen. In verkiezingsprogramma's lezen we 'de toekomst van Oekraïne (...) ligt in de EU' (GroenLinks-PvdA) of over hulp aan Oekraïne om aan de voorwaarden te voldoen (CDA en Volt). Maar waar staan de partijen op een schaal van 'Rutte tot Von der Leyen'? Daarover wil je discussie zien bij de WNL-en RTL-debatten. Zoals vaker krijgt een heldere Brusselse voorzet weinig weerklank in onze verkiezingen.
Die relatieve armoede aan buitenlanddebat is op zich geen nieuws. 'Al staat de wereld in brand, in verkiezingsprogramma's heeft het buitenland een bijrol', concludeerde politiek verslaggever Christoph Schmidt inTrouw. In september schreef historica Beatrice de Graaf inNRCover de lange historische lijn van 'het verbluffende niets op Buitenlandse Zaken'. Dat gebrek aan een meer fundamentele visie op buitenlandbeleid is niet zonder risico voor een land als Nederland, stelt De Graaf terecht. Tel daar nog een grondwet bij op die de regering opdraagt 'de ontwikkeling van de internationale rechtsorde' te bevorderen.
Maar het beperkte debat over buitenlandbeleid is tevens een democratisch vraagstuk, zoals ook Schmidt opmerkt. De democratietheorie leert dat het zonder geïnformeerd publiek debat heel moeilijk wordt om een democratische basisbelofte waar te maken: burgers zeggenschap geven over beleid en wetgeving. Zonder politieke concurrentie geen echte keuze. Als je niet wéét of een partij wil inzetten op Oekraïens EU-lidmaatschap in 2030 of gaat voor de lange(re) baan kun je niet kiezen in het stemhokje. Laat staan dat je dat geïnformeerd kunt doen.
Dat het niet makkelijk is, weten we. Eind vorige eeuw analyseerde politicoloog Robert Dahl hoe beperkt de aandacht voor buitenlandbeleid in het publieke debat doorgaans is. Als voorbeeld gaf hij onder meer het Amerikaanse debat over het aannemen van de Noord-Amerikaanse Vrijhandelsovereenkomst (Nafta) in 1993. De conclusie van Dahl: 'De meeste Amerikanen gaven het nauwelijks aandacht. In werkelijkheid werd het besluit genomen door politieke leiders en activisten zonder veel invloed van gewone burgers.'
Europese landen deden het volgens Dahl rond internationale onderwerpen niet veel beter. Als de debatten bij WNL en RTL een voorbode zijn voor de resterende campagneweken zijn we - zo'n twintig jaar na Dahls analyse - niet veel opgeschoten. Buitenlandbeleid verdient een groter podium. De huidige geringe aandacht ontneemt kiezers invloed op het buitenlandbeleid. In een wereldmacht als de VS is dat al een verlies. Voor kiezers in een land dat zo afhankelijk is van Europese en internationale samenwerking als Nederland is het verlies een stuk groter.
Over toetreding van Oekraïne tot de EU wil je toch discussie zien?
...