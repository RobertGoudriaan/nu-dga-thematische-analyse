Hoe te leven in de grijze zone tussen vrede en oorlog? In het nieuws

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
23 januari 2025
Op maandag 13 januari was het stil op de campus van de TU Eindhoven. Al het onderwijs was uitgevallen en de universiteit had het ICT-systeem volledig platgelegd nadat er in het weekend een hack was uitgevoerd. Later die week werden verschillende andere hogescholen het doelwit van cyberaanvallen. Ook het DigiD-systeem, de poort voor burgers naar publieke dienstverlening, werd tijdelijk uit voorzorg uit de lucht gehaald.
Wat betreft ontregeling viel deze serie incidenten uiteindelijk mee, maar onze kwetsbaarheid wordt er wel door onderstreept. Zonder DigiD functioneert Nederland niet. Niet gek dus dat wie kwaad in de zin heeft in deze digitale zenuw peurt. Dat kennisinstellingen doelwit zijn, is daarom eveneens logisch. Wie de daders waren is niet bekend, althans niet publiekelijk. Maar in verschillende media spraken cyberexperts hun vermoedens uit over 'statelijke mogendheden'.
Als we de hoogste vertegenwoordigers van onze gezamenlijke transAtlantische defensie moeten geloven, moeten we permanent rekening houden met digitale oorlogsvoering. Cyberaanvallen waren een van de gevaren waar Rutte als navo-secretaris-generaal afgelopen december voor waarschuwde in een alarmerende toespraak, naast 'sabotage' 'energie-afpersing' en mogelijk zelfs complete oorlog binnen vier tot vijf jaar.
Hoe de wereld er in 2030 ook uitziet, het is duidelijk dat we niet langer verkeren in een status die als 'vrede' kan worden aangemerkt. Nederland bevindt zich, zo schrijft Rutger van der Hoeven in dit nummer (zie pagina 32), in een '"grijze zone" tussen vrede en oorlog in'. In die zone is maatschappelijke infrastructuur het doelwit van landen die ons - en het gehele Westen - vijandig gezind zijn.
De vraag die hierbij steeds weer blijft terugkeren is: hoe te reageren op constante dreiging en regelmatige aanvallen, buiten de context van een officieel verklaarde oorlog? Het navo-advies was helder: meer investeren in defensie. Op die manier kan de overgang naar wat dan de 'zwarte zone' zal zijn wellicht worden voorkomen. Deze week treedt er ook een nieuwe Amerikaanse president aan die daartoe maant. Elk navo-land vijf procent van het bbp naar defensie, suggereerde Trump.
Sommige Europese leiders knikten instemmend. Litouwen wil naar vijf procent, liet minister van Buitenlandse Zaken Kestutis Budrys weten. Polen zit bijna aan dat getal. Minder enthousiast was Duitsland, dat dat percentage te kostbaar achtte. De Tweede Kamer nam vorig jaar een wet aan die twee procent voor defensie in de wet verankert, nadat Nederland dertig jaar lang onder de navo-norm bleef. Het moet blijken of er ruimte bestaat voor meer als de druk wordt opgevoerd.
Ongetwijfeld is dit trumpiaans 'deals' sluiten: hoog inzetten om vervolgens iets lager uit te komen. In Nederland zal er naar verwachtingen aardig wat politiek duwen en trekken voor nodig zijn, maar het draagvlak voor defensie is in principe ruim. Het ongemak dat tegelijkertijd ook leeft, wordt in het artikel van Rutger van der Hoeven verwoord door de Zweedse onderzoeker Kristin Ljunkvist: 'Het is belangrijk dat burgers waakzaam en voorbereid zijn. Maar anderzijds moeten we ervoor waken dat het dagelijks leven en ons denken over de samenleving wordt gemilitariseerd.'
In het publieke debat horen bij defensie-uitgaven al snel beelden van wapengerei en nieuwe lichtingen mannen en vrouwen in het legergroen. De meest uitgesproken cynici mopperen over publiek geld dat naar een zogeheten 'militair-industrieel complex' gaat. De cyberaanvallen van de afgelopen tijd maken duidelijk dat verhoogde veiligheidsbudgetten een veel complexere noodzaak hebben.
Elke verdere verhoging gaat ook naar mensen en middelen om Nederland digitaal te beveiligen. Op geen enkele manier, zo merkten universiteiten en burgers die op hun DigiD wilden inloggen, is dat een overbodige luxe.
Daarbij: statelijke mogendheden die onze systemen binnendringen, houden daar niet mee op als defensie op het huidige niveau blijft. Of we in de grijze zone zitten is helaas geen keuze. Daarbinnen zo veilig mogelijk proberen te leven wel.
'Ons denken over de samenleving wordt gemilitariseerd, daar moeten we voor waken'