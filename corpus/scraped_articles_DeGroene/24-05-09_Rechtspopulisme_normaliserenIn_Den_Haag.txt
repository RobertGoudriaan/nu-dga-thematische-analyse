Rechtspopulisme normaliseren In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
9 mei 2024
Lang leefde het idee dat de bezorgde burger vooral tegemoetgekomen moest worden. Sinds kort zien we een nieuwe waakzaamheid.
Sinds de verkiezingsoverwinning van de PVV zijn er vaak oproepen tot waakzaamheid te lezen. Afgelopen week waarschuwdenTrouwenNRCin een redactioneel commentaar voor het normaliseren van de ideeën van Geert Wilders.Volkskrant-journalist Kustaw Bessems bekritiseerde informateur Richard van Zwol en de formerende partijen van het normaliseren van onrechtsstatelijke migratieplannen.NRC-journalist Tom-Jan Meeus schreef in zijn nieuwsbrief dat het zoeken naar consensus niet de juiste reactie is op de 'vechtdemocratie' van Wilders. En al eerder, in januari dit jaar, deed Sheila Sitalsing in een lezing bij de Universiteit voor Humanistiek een oproep om 'het abnormale te blijven signaleren'.
Het is op zich een logische reactie op de doorbraak van een partij die de grondslagen van de rechtsstaat met voeten treedt. Maar het is ook een opvallende verschuiving ten opzichte van de eerdere omgang met het rechtspopulisme in ons land. Sinds de Fortuyn-revolte stond de politiek namelijk lange tijd in het teken van het accommoderen. Politici en journalisten wilden luisteren naar de boze burger en probeerden deze tegemoet te komen in de hoop zo het rechtspopulisme de wind uit de zeilen te nemen.
Bestuurskundigen Mark Bovens en Anchrit Wille noemden Wilders 'een gezonde correctie op het Nederlandse politieke systeem'. Zij stelden dat zijn programmapunten 'in gematigde vorm overgenomen moesten worden'. Anders dreigde een jaren-dertigscenario, waarin de parlementaire democratie niet meer als legitiem gezien werd. Het was een breed gedeelde visie.
'De beste manier om een populistische partij te bestrijden is niet door de confrontatie met haar te zoeken, maar door de zorgen van haar kiezers serieus te nemen', stelde toenmalig CDA-minister van Binnenlandse Zaken Piet Hein Donner in 2011. Het populisme, zo stelde hij, 'moet niet bestreden worden door confrontatie, afwijzing en uitsluiting', maar 'door waar mogelijk samenwerking te zoeken'. Donner verdedigde zo de gedoogcoalitie met Wilders in het eerste kabinet-Rutte.
Weliswaar werd Wilders daarna in de ban gedaan als coalitiepartner, maar de houding ten opzichte van zijn kiezers en standpunten veranderde niet noemenswaardig. Tekenend was een opiniestuk uit 2015 van politiek socioloog Matthijs Rooduijn, die Wilders 'een zegen voor de democratie' noemde. Volgens hem zou het geen gevaar opleveren als de PVV de grootste partij werd; Wilders was immers niet extreem-rechts. 'Het echte probleem is niet dat Wilders gevaarlijk is, maar dat hij te makkelijk wordt weggezet als gevaarlijk', stelde Rooduijn. Dit zou de onvrede bij PVV-kiezers verder aanwakkeren.
Een dergelijk opiniestuk zou nu minder snel geschreven worden. De sfeer is omgeslagen, ook onder wetenschappers. De formerende partijen zijn ook niet optimistisch over het inkapselen van Wilders. Wat is er veranderd? Het zou de diepe crisis van de middenpartijen kunnen zijn; om in te kunnen kapselen moet je wel de dominante partij zijn. Of het ligt aan de verdere radicalisering van het rechtspopulisme, waarbij het steeds openlijker autoritarisme van Donald Trump als belangrijkste schrikbeeld dient.
Een cruciale vooraanname van het oude denken was dat de omarming van rechtspopulistische standpunten tot matiging zou leiden. Dit volgens het frame van de uitlaatklep dat in de jaren negentig door Frits Bolkestein en Pim Fortuyn leidend werd gemaakt. De stelling was dat mainstream politici de bestaande zorgen over immigratie moesten vertolken, om te voorkomen dat mensen hun toevlucht zouden zoeken tot extreem-rechts. 'Wie de verontrusting negeert,voedtjuist hetressentimentjegens minderheden dat hij wil bestrijden', zei Bolkestein bij het begin van het minderhedendebat. Fortuyn dichtte het vrijuit spreken over minderheden - zelfs in racistische bewoordingen - een therapeutische werking toe. Het zou de lucht klaren.
Het accommoderen volgde een logica die vergeleken kan worden met het softdrugsbeleid: je tolereert iets, met het achterliggende idee dat je het beter onder controle kunt houden. Je voorkomt dat het ondergronds gaat, waar de stap naar harddrugs sneller gezet is. Door immigratiesentimenten te vertolken, voorkom je dat dergelijke sentimenten radicaliseren, ondergronds gaan of tot extremisme en geweld leiden. 'Blaffende honden bijten niet', zei Ayaan Hirsi Ali na de aanslag van Anders Breivik. Het was de politieke correctheid in Noorwegen die Breivik aanzette tot zijn daden. Doordat Wilders zijn ideeën vrijuit kon spuien was ons in Nederland een vergelijkbare aanslag bespaard gebleven.
Nu is Wilders inderdaad geen Breivik, maar het achterliggende idee dat het vrijuit vertolken van anti-immigratiesentimenten tot matiging zou leiden, is niet bewaarheid geworden. De werkelijkheid is dat politici de afgelopen decennia de verontrusting over immigratie niet enkel geadresseerd hebben maar ook actief hebben gevoed, door allerlei doembeelden op te werpen en erover te liegen om politiek punten te kunnen scoren. In plaats van matiging zien we verdere radicalisering, met omvolkingstheorieën en allerhande oorlogsmetaforen. De nieuwe waakzaamheid is meer dan welkom.
Politici hebben de verontrusting over immigratie gevoed
...