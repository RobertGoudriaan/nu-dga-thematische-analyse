We moeten het over klasse hebben

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
19 oktober 2023
Toen we afgelopen lente met een afvaardiging van de redactie afreisden naar Heerlen haalde Ron Meyer ons af van het station. Vóórdat we bij elkaar gingen zitten om te praten over het nummer waar hij gasthoofdredacteur van zou zijn, wilde hij ons eerst iets laten zien. Hij nam ons mee naar een mijnschacht, die bij hoge uitzondering voor ons was geopend. Waar de mijnwerkers eertijds met de lift naar beneden gingen, lieten wij ons door een gat in de grond zakken. Via een smal trappetje daalden we af tot we in een schemerige ruimte stonden, een meter of vijf onder de grond. Hij vond het wel passend, zei Ron Meyer, om met de redactie vanDe Groene Amsterdammerde diepte in te gaan.
Ron Meyer is oud-vakbondsman, voormalig voorzitter van de SP en nu programmadirecteur van het Nationaal Programma HeerlenNoord. Hij wist meteen waar 'zijn' nummer vanDe Groeneover moest gaan: over klasse, over de noodzaak van klassenpolitiek. In HeerlenNoord, waar ruim vijftigduizend mensen wonen, meer dan de helft van het inwonersaantal van de stad, zie je waarom dat nodig is. De schaduw van de mijnen ligt nog steeds over het gebied. Brachten die eerst grote welvaart, na de mijnsluiting ontstond er juist grote sociaal-economische malaise. Nu staat Heerlen-Noord bovenaan in de 'verkeerde' lijstjes: van lage arbeidsparticipatie, lage inkomens, lage opleidingsniveaus, laaggeletterdheid, slechte huisvesting, slechte gezondheid en eenzaamheid.
De mijnwerkers konden hun gezin een eervol bestaan bieden, bij veel 'arbeiders' van nu is dat niet meer het geval. Ze verdienen vaak te weinig om goed rond te komen of werken als zzp'er onder slechte omstandigheden. Tijdens de coronapandemie applaudisseerden we voor de zorg en stonden we stil bij al die andere mensen met onmisbare beroepen - de politieagenten, supermarktmedewerkers, schoonmakers, pakketbezorgers, vuilnismannen, juffen en meesters in het onderwijs en de kinderopvang - die zich niet veilig thuis konden terugtrekken. We lijken ze inmiddels, aldus Meyer, weer te zijn vergeten. InDe onmisbaren, dat in 2021 verscheen, neemt hij het op voor wat hij de klasse van de onmisbaren noemt, de klasse die ons land overeind houdt en waar zelf zo slecht voor gezorgd wordt. Het boek is een ode aan zijn vader, die koelmonteur was, en aan zijn moeder, huisvrouw en hulp in de huishouding, en het is een pleidooi om de klassenstrijd weer terug te brengen in de politieke arena. Dit nummer moet zijn pleidooi kracht bijzetten.
Hij stuurde de redactie naar drie gebieden in Nederland - behalve de Mijnstreek ook Rotterdam-Zuid en Oost-Groningen - die op allerlei armoedekaarten en kansenatlassen donker kleuren. We onderzochten de politieke participatie in Kerkrade en zagen op de Koempeltribune van Roda JC hoe de mijnwerkersmentaliteit nog steeds doorwerkt bij de voetbalclub. In Rotterdam-Zuid keken we hoe het Nationaal Programma, dat daar al langer loopt dan in Heerlen-Noord, helpt de buurt op te stoten in de vaart der volkeren en we bezochten de Pauluskerk, waar de ongedocumenteerden zich ophouden. En in Oost-Groningen spraken we met niet-stemmers en gingen we mee met de thuiszorg. We zagen in die gebieden de problemen en observeerden hoe de landelijke politiek er veelal op grote afstand staat.
De klassenstrijd lijkt inderdaad uit de politiek verdwenen; iedereen lijkt zich inmiddels tot de brede middenklasse te rekenen. Daardoor verdwijnen systematische problemen uit het oog - die op de 'verkeerde' lijstjes - problemen die vaak ook nog nauw samenhangen. Maar wie bevindt zich dan 'onder' de middenklasse? We staan bij dit nummer stil bij de verlegenheid die het woord arbeidersklasse inmiddels oproept. En wie is de arbeider van nu eigenlijk? Hij is misschien eerder een zzp'er die zich probeert te redden in de gig-economie dan iemand in loondienst. Zij is misschien eerder een vrouw van kleur dan een witte man die het van zijn spieren moet hebben. Maar wie hij of zij ook precies is, aan zijn of haar perspectief gaan we te makkelijk voorbij. Laten we hopen dat de komende verkiezingen, waar het al over bestaanszekerheid belooft te gaan, klasse een comeback maakt.
De 'onmisbaren' houden ons land overeind
De volgende papieren
Groene
verschijnt over twee weken. Op https://groene.nl publiceren wij in die tijd over de situatie in Israël en de Gazastrook