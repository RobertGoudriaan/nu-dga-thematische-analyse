Geweld dramatiseren Essay De meest verontrustende voorstelling

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 januari 2025
Onze cultuur consumeert gretig de dramatisering van geweld. In het theater is de 'gewillige opschorting van ongeloof' noodzakelijk om op te gaan in de voorstelling. Maar op straat kan het bij een menigte demonen van haat en agressie ontketenen die individuen normaal gesproken in bedwang houden.
Toen The Green Berets, een bloederige film met John Wayne,in 1968 uitkwam, besloot ik die te gaan zien samen met een vriend die in de Vietnamoorlog had gevochten. Mijn vriend kwam in uniform, rechtstreeks van een of ander militair evenement. Dat kon Jamals oorlogswond echter niet verhullen; een kogel had zijn linkeronderarm verbrijzeld en de militaire chirurgen waren genoodzaakt geweest de arm onder de ellenboog te amputeren. Nu droeg Jamal een mechanische prothese met metalen vingers en duim waarmee hij bestek kon vasthouden en kon typen.
Mijn vriend keek onbewogen naar het bloederige oorlogsepos en gaf af en toe technisch commentaar. De bioscoopbezoekers daarentegen waren gedurende de twee uur van ontplofte en uiteengereten lichamen opgewonden en applaudisseerden voor bijzonder goede treffers. InThe Green Beretsvinden er elke minuut bloedige confrontaties plaats, terwijl in de echte oorlog, zo merkte Jamal op, het geweld slechts sporadisch uitbarst in de loop van de dagen en weken. Verveling is het dagelijkse lot van de soldaat. Bovendien, als soldaten in het leven zo heldhaftig zouden vechten zoals ze op het scherm doen, zouden ze hoogstwaarschijnlijk sterven of anderen in levensgevaar brengen. In plaats van cowboyachtige heldhaftigheid is het de discipline die maakt dat je het overleeft. Dat zou echter te saai zijn om een film van te maken.
Toen de film afgelopen was, bleven we nog wat voor de deur rondhangen. Jamal stak langzaam een sigaret op en hield hem vervolgens stabiel in zijn klauw aan zijn lippen. Mensen stroomden om hem heen, een zichtbaar gewonde soldaat wierp een blik op de metalen hand en bewoog zich ongemakkelijk bij ons vandaan. Al snel vormden we een eilandje midden in de menigte.
Soms wordt gedacht dat geweld op het scherm aanleiding geeft tot gewelddadig gedrag in het dagelijks leven. Iets vergelijkbaars wordt beweerd over porno: kijkers die kijken naar vrouwen die misbruikt worden in onlinevideo's zullen zelf misbruikers worden. Gedramatiseerd geweld kan echter ook op de tegenovergestelde manier werken, zoals tijdens de vertoning vanThe Green Berets.Buiten de bioscoop willen mensen geen tekenen van het echte geweld zien. Onze ervaring daar was, denk ik, bepaald niet uniek. De Vietnamoorlog, een wreed en zinloos conflict dat mensen liever wilden vergeten, was de aanleiding voor het grootste geheugenverlies van mijn generatie. Geënsceneerd geweld hielp hen daar misschien bij door de realiteit van de pijn uit te wissen.
Ik dacht veertig jaar later opnieuwaan deze tweedeling toen ik de studio van mijn vriendin Susan Crile bezocht. Crile, de meest politieke schilder van onze generatie, heeft een serie grote panelen gemaakt over de barbaarsheid van de oorlog in Irak. Veel van de schilderijen laten een schouwspel van wreedheden zien, aangericht door de soldaten zelf. Soms betekende dat schouwspel dat gevangenen werden uitgekleed en dat vijftien tot twintig naakte mannen gedwongen werden om een menselijke stapel te vormen, waarbij degenen die op de bodem lagen werden gesmoord. De foto's werden vervolgens online verspreid onder vrienden. Crile's schilderijen richtten zich op een verwante vorm van geënsceneerd geweld en lieten gevangenen zien met kappen en blinddoeken, in vuile gewaden, die op onverwachte momenten elektrische schokken kregen, niet wetend wanneer de volgende pijn zou komen. Deze performances werden opgevoerd voor een live-publiek van soldaten, staand of liggend rond de slachtoffers.
Op foto's die in Abu Ghraib zijn genomen en die Crile op haar studiomuur heeft geprikt, staan de beulen vaak met hun gezicht volledig naar de camera gewend. De beroemdste van deze foto's is die van een grijnzende vrouwelijke soldaat die een elektrische veeprikker steekt in het kruis van een gevangene met een kap op.
De mantel met kap was al heel lang geleden een tovenaarskostuum. Afbeeldingen van tovenaars met zo'n kap verschenen al in de elfde eeuw in Frankrijk. In zijn middeleeuwse oorsprong was de tovenaarskap een vermomming - vreemd genoeg bedoeld om hem aan het zicht van God te onttrekken. Maar de kap betekende ook dat een toeschouwer geen emotie op het gezicht van de drager kon zien. Hier, bij de martelingen in de Abu Ghraib-gevangenis, zorgden kappen ervoor dat de uitdrukkingen van de slachtoffers niet te zien waren terwijl ze schreeuwden en kronkelden wanneer ze onder stroom werden gezet. Het bewijs van het lijden van een mens werd letterlijk verhuld.
Nu, tien jaar later, kijk ik op tv naar de bestormingvan het Amerikaanse Capitool in Washington, op 6 januari 2021. Het beroemdste beeld van deze gewelddadige gebeurtenis is dat van Jacob Anthony Chansley. Dertien jaar eerder was hij uit de marine gezet en werd hij sjamaan. In het Capitool droeg Chansley het kostuum van een sjamaan: met ontbloot bovenlijf, zijn gezicht rood, wit en blauw geschilderd en omlijst met de pels van een dier, een paar hoorns op zijn hoofd gebonden. Sjamanen kleden zich vaak zo om hun half-menselijke, half-dierlijke persoonlijkheid te dramatiseren, dus Chansley was in zijn rol.
De hoorns van Chansley hielpen, net als de kap in Abu Ghraib, de realiteit van deze gebeurtenis te verdoezelen - dat de plunderaars dreigden mensen in het gebouw te vermoorden. De scheidslijn tussen geënsceneerd en echt geweld verklaart misschien waarom zoveel van degenen die werden gearresteerd voor de bestorming van het Capitool verbaasd waren dat ze werden gearresteerd voor het plegen van een echt misdrijf. Voor hen had de gebeurtenis eerder iets van een carnaval gehad.
Het viel me op hoe zorgvuldig Chansley zich had uitgerust. De sexy blote borst met hier en daar haar was een vlezig teken dat contrasteerde met het abstract geschilderde, harde gezicht; de vacht en de hoorns waren opnieuw een combinatie van zacht en hard. Elke visagist zou de combinaties hebben bewonderd: ze lieten hem er inderdaad half als mens, half als beest uitzien en dreigender overkomen dan hij in werkelijkheid was. Zijn aura verdween zodra hij, een stuntelig spreker, zijn mond opendeed.
Onze cultuur consumeert gretig gedramatiseerd geweld van de hand, de kap en de hoorn. Deze consumptie lijkt een breuk met de negentiende eeuw, die geweld niet in dezelfde mate erotiseerde - in ieder geval niet in het openbaar. Denk maar eens aan Tolstojs beschrijvingen van de Slag bij Waterloo inOorlog en vrede:het gaat hem daarbij niet om het bloed om wille van het bloed. We zien de verspreide lichamen van afgeslachte mensen op het reusachtige doek dat Félix Philippoteaux schilderde om de revolutionairen van Parijs tijdens de opstand van 1848 te laten zien; overal is er bloed, maar het is, als het ware, geen wellustig bloed. De Vietnamfilms, de beulen van Abu Ghraib en Jacob Anthony Chansley hebben echter één link met dat tijdperk: het geweld waar ze van smullen is indrukwekkend - niet als een mes in de rug in een donker steegje, maar groots, luguber, onwaarschijnlijk.
De dichter uit de Romantiek Samuel Taylor Coleridgevond de uitdrukking'the willing suspension of disbelief'(de gewillige opschorting van ongeloof) uit. De uitdrukking lijkt misschien hooguit een escapisme te beschrijven, zoals voor het publiek bijThe Green Berets,maar toen Coleridge het voor het eerst gebruikte, had de 'willing suspension of disbelief' een veel grotere reikwijdte. Hij meende dat mensen moeten geloven in religieuze waarheden die niet bewezen of weerlegd kunnen worden. Religie vereist de gewillige opschorting van ongeloof.
In het kielzog van het rationele onderzoek van de wereld in de achttiende eeuw maakte Coleridge zich zorgen dat de wetenschap de impuls om dingen gewoon te geloven aan het verzwakken was. De dichter vreesde dat de macht van de wetenschap het religieuze geloof zou uithollen, net als vele anderen toen en nu. Coleridge was vooral bang dat het ongeloof zich zou verspreiden naar de kunsten, waardoor de verbeeldingskracht van mensen zou worden aangetast. Deze angst zette Coleridge aan tot het schrijven van een bepaald soort poëzie. Hij vroeg zich af hoe kunst het scepticisme kon opschorten en het vermogen van mensen om te geloven kon stimuleren. Zo'n kunstwerk zou zo ongewoon moeten zijn dat het de beweringen van de kille feitelijkheid zou overweldigen. Het moest indrukwekkend zijn. Hij creëerde wat we nu sciencefiction noemen, een kunst van het 'hyperreële'.
Coleridge's gedichtThe Rime of the Ancient Marineris zo'n hyperrealistische reis. Het beschrijft de reis van een schip dat van een denkbeeldig Zuidpoolgebied naar de tropische drukte van de evenaar vaart. Aan het begin van de reis wordt de zeeman vervloekt omdat hij een albatros heeft gedood. Tijdens de reis wisselt de bemanning van het schip van gedaante tussen geesten en mensen van vlees en bloed. De lezer zal moeten geloven dat reizen naar vreemde plaatsen deze afwisseling van vaste en schaduwlichamen kan veroorzaken.
Coleridge's angst dat de moderne samenleving vastgeketend zou raken aan feiten was misschien verdwenen als hij een paar dagen op de Londense effectenbeurs had doorgebracht. Daar zou de tulpenmanie van de zeventiende eeuw hem hebben getoond hoe groot de seculiere goedgelovigheid kon zijn onder keiharde zakenlieden. De bollen van deze doodgewone plant werden zonder enige goede reden voor enorme bedragen verhandeld, totdat de zeepbel van het geloof barstte en handelaren tot bezinning kwamen. Maar slechts tot het volgende magische ding zich aandiende. Toen hij deze waanzin waarnam, betwistte de socioloog Max Weber de bewering dat scepsis overheerst in het moderne leven; in de economie, net als in religie, moeten mensen geloven, dacht hij; de feiten zullen altijd het slachtoffer worden van verlangens.
In een verslag van discussiesmet William Wordsworth twintig jaar na de publicatie van hun beroemde gedichtenbundelLyrical BalladswaarinThe Rime of the Ancient Marinervoorkomt, merkte Coleridge op dat zijn collega-dichter zich nu had teruggetrokken uit dit verhitte rijk van de fantasie. De reden voor deze scheiding van wegen lag in Wordsworth's ervaring dat de willing suspension of disbelief kon leiden tot geweld op straat.
Aanvankelijk ontving Wordsworth de Franse Revolutie met open armen, en van hem zijn de beroemd geworden woorden: 'Was 't zalig in die dageraad te leven,/ nog jong te zijn was hemels!' Naarmate de Revolutie zich verder ontwikkelde, werd Wordsworths enthousiasme minder, zoals is vastgelegd in zijn lange gedichtThe Prelude.In september 1792 stak hij de Place Central in Parijs over 'die vol lag met doden en stervenden', die binnenkort door een menigte verbrand zouden worden. De redenen voor dit geweld leken ondoorgrondelijk, 'geschreven in een taal die hij [de dichter] niet kan lezen'.
Dat klopt niet helemaal. Wordsworth wist dat hij in de greep was van een collectief geweld dat erger werd doordat het gedramatiseerd werd. Hij had eerder in Versailles al een voorproefje gehad van hoe deze gewelddadige theatraliteit werkte; hier had een meute sansculottes op een nacht vijftig politieke gevangenen afgeslacht en vervolgens een stapel van de lichamen gebouwd waar mensen omheen dansten. Toen hij op een nacht in Parijs wakker lag, vermengde het bloed van Versailles zich in zijn geest met beelden van de lichamen die op het punt stonden te worden verbrand op de Place Louis XV als een publiek spektakel, '... de voorbije angst/ drong zich aan mij op, bijna als een angst die komen gaat... Ik voelde een aanzienlijke angst.'
Het theater van geweld in de Revolutie toonde zich bij uitstek in de guillotine. Hoewel er al eerder in Groot-Brittannië voorlopers van dit werktuig waren geweest, was de technische perfectie te danken aan de arts Joseph-Ignace Guillotin, die een relatief humane methode voor de doodstraf wilde bedenken - een methode die snel zou zijn, in tegenstelling tot de langdurige martelingen waarmee de doodstraf onder het ancien régime gepaard was gegaan, en onpersoonlijk, omdat het slachtoffer, dat met zijn gezicht naar beneden knielde, het mes niet zou zien vallen.
Naarmate de Revolutie van 1790 overging in de Terreur van 1793 werd de guillotine op een podium het belangrijkste rekwisiet voor een massaspektakel. Zoals we uit talloze romans weten, mocht het slachtoffer vlak voordat hij knielde nog een laatste toespraak houden voor de menigte die was samengekomen om toe te kijken. Tijdens het laatste jaar van de Terreur werden ongeveer 17.000 mensen geguillotineerd. Guillotines werden oorspronkelijk op kleine pleinen in Parijs neergezet, maar na verloop van tijd werden ze verhuisd naar plaatsen waar grote mensenmassa's zich konden verzamelen - uiteindelijk op het grootste plein in het centrum van Parijs, de Place Louis XV (de huidige Place de la Concorde).
Wordsworth zou het theater van de straat gaan vrezen door taferelen zoals die zich voordeden bij de guillotine. Coleridge - goedhartig, idealistisch, met een levendige verbeelding - leek de nachtmerrie niet te kunnen bevatten. Een eeuw na de discussie waarin ze langs elkaar heen praatten, werd Wordsworth's angst voor theatraal geweld wat analytischer verwoord, in een theorie die nog steeds bepalend is voor ons begrip.
Aan het einde van de negentiende eeuw,in 1899, schreef Gustave Le Bon een boek over mensenmassa's,De psychologie van de massagenaamd, waarin hij probeerde uit te leggen hoe mensen elkaar op straat gewelddadig opjutten. Le Bon was een royalist die 'het Volk' zowel haatte als vreesde; hij geloofde dat in elke menigte een gewelddadige meute klaarstond. Het vermogen van theater om het ongeloof op te schorten is een groot deel van de reden, zo betoogde Le Bon, dat de menigte kon worden ontketend.
Le BonsDe psychologie van de massabegint met de vooronderstelling dat mensen samen wreedheden begaan die ze in hun eentje nooit in hun hoofd zouden halen. Dit was geen originele gedachte; Nietzsche zegt ergens dat 'waanzin zeldzaam is in het individu... maar in groepen is het de regel'. Le Bon maakte dit idee concreet, specifiek voor de stad. De drukke straat zorgt voor anonimiteit, zodat niemand individuen kan herkennen en ze verantwoordelijk kan stellen. Agressie die in het privé-leven gewoonlijk in toom wordt gehouden, kan dan in het openbaar worden geuit; 'ik' verschuilt zich achter 'wij'. Volgens Le Bon was dit de reden waarom tijdens de Terreur van 1793-1794 gewone Parijzenaars waren veranderd in revolutionaire moordenaars: ze werden beschermd door de anonimiteit. Als hij vandaag de dag nog had geleefd, zou hij in het online 'trollen' iets vergelijkbaars hebben gezien: de trol geeft zichzelf nooit persoonlijk bloot en vermijdt zo dat hij ter verantwoording wordt geroepen.
Volgens Le Bon laat het publiek op straat zijn remmingen los in drie stadia. Eerst verzamelt zich een dichte massa mensen. De menigte van Le Bon verzamelt zich niet in gebouwen zoals kerken, maar buiten op stadspleinen en ook in bars en cafés - overal waar mensen zich er naar believen bij kunnen voegen of vertrekken.
Als een menigte eenmaal bijeen is, heeft de kolkende massa de neiging om geruchten en roddel op te blazen tot enorme proporties, en deze fantasieën verspreiden zich als ziektekiemen door het collectieve lichaam. In plaats van concreet na te denken, geven mensen zich over aan gebeurtenissen die indrukwekkend zijn: het melodrama van vijanden en helden, wilde verhalen over moed en wreedheid - deze lugubere fantasieën ontketenen demonen van haat en agressie die individuen normaal gesproken in bedwang houden.
Wanneer de mensen om bloed schreeuwen, begint het derde stadium. Ze maken niet werkelijk contact meer met elkaar - hun blikken zijn zelfs van elkaar afgewend, omdat het de betovering zou verbreken om er iemand individueel uit te pikken - maar zoeken naar een onschuldige omstander. Door samen iemand aan te vallen wordt het onderlinge verband van de meute sterker. Zo kon in de Franse Revolutie iedereen op straat worden aangevallen als 'vijand van het Volk', net zoals dat nu geldt voor iemand van kleur, een buitenlander - iedereen die er anders uitziet.
Freud was een fervent lezer van Le Bon. InHet ik en de psychologie der massa,dat twee decennia later werd gepubliceerd, omarmde hij de stelling dat een individu zodra het deel uitmaakt van een menigte, elke zelfbeheersing verliest. Een menigte heeft geen superego; het is allemaal id. En het id is goedgelovig; het beschikt niet over innerlijke analytische middelen om zijn bereidheid om alles te geloven, alles te doen, in de hand te houden. Dit inzicht zou een verklaring kunnen zijn voor de verbaasde, vaak schuldbewuste reacties van de relschoppers van het Capitool in de dagen na 6 januari 2021, toen mensen niet langer in de ban waren van de menigte en terugkeerden naar zichzelf als individuen - alsof ze ontwaakten uit een collectieve nare droom.
Net als Freud en Le Bon geloofde Theodor Adorno bij het onderzoeken van aanhoudend collectief geweld dat de collectieve psychologie anders werkte dan die van het individu. Nadenkend over de menigte onder het nazisme vermoedde hij dat maar weinig Duitsers 'in het diepst van hun hart [geloofden] dat de joden de duivel zijn, [noch] geloven ze volledig in hun leider'. Deel uitmaken van een menigte gaf Duitsers eerder de kans om de greep van de verantwoordelijkheid en het denken losser te maken. Adorno schrijft: 'Als ze [de joden sarrende menigte] ook maar een seconde zouden stilstaan om na te denken, zou de hele voorstelling in duigen vallen en zouden ze in paniek achterblijven.'
Een andere erfgenaam van Le Bon was Elias Canetti, die meer oog had voor de fysieke theatraliteit van een gewelddadige menigte dan voor het verbale bestaan ervan door middel van geruchten of slogans. Zijn boekMassa en macht(1960) was gebaseerd op persoonlijke ervaringen met het nazisme in Wenen in de jaren dertig, en in het bijzonder op dat altijd zo nette stukje Wenen, haar kleinburgerij. Hoe waren die tot wrede nazi's geworden? Canetti's antwoord was dat salueren, juichen en marcheren hen in nazi's had veranderd. De gebaren zelf droegen die kracht in zich en gingen een eigen leven leiden.
Wanneer een menigte een jood door een van de straten van Wenen achtervolgde, motiveerde het pure plezier van het rennen de achtervolging - net zoals bij de jacht paard en ruiter opgaan in het diepgewortelde plezier van het bewegen. Over de Hitlergroet merkte Canetti op dat dit voorwaarts gerichte armgebaar spontaan gebeurt wanneer een massa opgewonden lichamen naar voren kijkt; er is geen specifieke jodenhatende ideologie voor nodig om mensen op deze manier te laten groeten. Door het nazisme fysiek uit te voeren, dacht Canetti, ging de menigte zich er ideologisch mee identificeren. Al deze analyses van de gewelddadige menigte benadrukken dat individuen het zelfbewustzijn verliezen. Welke rol speelt theater bij dat uitwissen van het zelf? Eén antwoord kwam van Canetti's tijdgenoot Antonin Artaud.
We herinneren ons Artaud meestal als schrijver van romansen van een werk over drama,Het theater van de wreedheid,en niet als acteur, maar feitelijk was hij een begenadigd acteur die naar manieren zocht om het publiek fysiek op te hitsen. InLe Théâtre Alfred-Jarry,dat Artaud in 1926 oprichtte, probeerde hij een gevoel van primaire ontlading op te wekken bij het publiek, ten koste van logisch of kritisch denken. Zijn eigen acteerwerk bestond uit snelle bewegingen over het podium, uitersten van schreeuwen en fluisteren, van wijzen met zijn voeten en zijn achterwerk. Over het geweld van de verlossing schreef Artaud: 'Het Theater van de Wreedheid is gecreëerd om het theater weer een hartstochtelijke en krampachtige opvatting van het leven te geven, van gewelddadige gestrengheid en extreme verdichting van scenische elementen... de wreedheid waarop het is gebaseerd moet worden begrepen.'
Wordsworth zei dat hij geen woorden had om het geweld te beschrijven waarvan hij getuige was geweest in de straten van Parijs, en deze theorieën over collectief geweld helpen verklaren waarom. Het geweld werd vanuit een onderbuikgevoel gecreëerd, niet verbaal. De willing suspension of disbelief op straat vindt plaats in het lichaam.
Het dramatiseren van geweld is ongetwijfeld het gevaarlijkste van alle optredens. Dat zou ons ertoe kunnen brengen te denken dat een terugkeer naar het gezond verstand en beschaafd gedrag vereist dat we stoppen met optreden. Het beschaafde leven zou in plaats daarvan misschien eerder behoefte hebben aan een onpartijdig debat. De willing suspension of disbelief is misschien prima op het toneel, maar destructief in de maatschappij. Maar als we alleen geloven wat bewezen kan worden, zouden we onszelf een ander soort geweld aandoen door de fantasie te mijden. De verbeelding zou verdorren. Net als depressie en verraad is geweld een feit waar we mee moeten leven in plaats van het te overstijgen.
Het geweld waar ze van smullen is groots, luguber, onwaarschijnlijk