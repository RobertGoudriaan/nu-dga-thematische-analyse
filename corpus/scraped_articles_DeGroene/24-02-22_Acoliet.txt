Acoliet

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
22 februari 2024
FILM Rapito
Al in zijn vroegste werk zaagde Marco Bellocchio (1939) aan de poten van de Italiaanse bourgeoisie. Hij maakte wilde, innovatieve films waarin kerk en gezin er flink van langs kregen, zoals in zijn debuut in 1965,I pugni in tasca,over een jonge, aan epilepsie lijdende sociopaat die zijn moeder en geestelijk gestoorde broer vermoordt en vervolgens grapjes maakt terwijl hun lijken in de woonkamer liggen opgebaard en nonnen proberen te bidden.
Gezin en kerk staan in Bellocchio's nieuwste wederom centraal - in het waargebeurde verhaal van de zesjarige joodse jongen Edgardo Mortara die in 1858 in Bologna werd gekidnapt door de Pauselijke Staat en vervolgens onder dwang een katholieke opvoeding kreeg. De aanleiding: een dienstmeisje zou een doodzieke Edgardo in het geheim hebben gedoopt om hem een plaats in de hemel te verzekeren. Eenmaal gedoopt was je blijkbaar voor het leven christen en mocht je niet opgroeien omringd door 'bijgeloof', dat wil zeggen in een joodse huishouding.
Hoewel de film,Rapito,qua vorm en inhoud traditioneler is dan Bellocchio's eerdere werk valt er veel plezier te putten uit de wijze waarop de veteraan-cineast zijn beproefde stijlkenmerken gebruikt om de tirannie van geestelijke orthodoxie bloot te leggen. In het oog springen vooral de gebalanceerde beeldcomposities die conflict subtiel suggereren en het gebruik van operateske muziek om zowel het melodrama als de menselijke tragedie te accentueren. Eén scène gaat door merg en been: Edgardo's ouders bezoeken hem in een zaal in Rome waar hij ligt te slapen samen met andere jongetjes die ook katholiek worden opgevoed. Om Edgardo's bed hangt een halfopen, wit gordijn, zodat de jongen precies in het midden van de opening in beeld komt. Rust, dus. Maar niets is minder waar.
Naast de woede en het verdriet over het jatten van het kind die de regisseur wil overbrengen, is er het mysterie van Edgardo die met het verloop van tijd weinig problemen lijkt te hebben met zijn nieuwe geloof. De vraag is of hij dit alleen maar doet om zijn 'kidnappers' - paus Pius IX en diens onderdanen - tevreden te houden, en of hij zijn joodse identiteit dan toch diep vanbinnen koestert. De onzekerheid breekt zijn gezin op, zowel geestelijk als in praktische zin. De Mortara's kúnnen niet verder met hun leven. Vooral op de moeder trekt de afwezigheid van de geliefde zoon een zware wissel.
De kerk, de georganiseerde godsdienst - dat is het grote kwaad hier. In een bizarre scène, prachtig en typisch Bellocchio, krijgen de kids van de paushimselfles. Even later speelt Pius verstoppertje met de jongens. Uitgerekend de kleine Edgardo ziet zijn kans schoon; duikt onder het pauselijk gewaad; en wint zo het spelletje. Hilariteit alom. Maar van de vileine subtekst - de kille indoctrinatie van een kind - gaan de haren in je nek overeind staan.
Gawie Keyser
Te zien vanaf 22 februari