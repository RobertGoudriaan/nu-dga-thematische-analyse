Alleen in Molenbeek zijn mondkapjes nog verplicht

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
21 april 2022
Brussel- Het aantal besmettingen loopt op en de vaccinatiegraad is nog geen vijftig procent. En dan scholen er tijdens de ramadan ook nog eens veel mensen samen, als ze de iftar hebben genoten en elkaar op straat opzoeken. Het deed Catherine Moureaux, burgemeester van de Brusselse wijk Molenbeek, vorige week woensdag besluiten om tot het einde van de maand opnieuw een mondkapjesplicht in te voeren. De maatregel geldt in de drukste straten van de wijk, op markten en in openbare gebouwen. Wie zich er niet aan houdt, riskeert een boete van 350 euro.
'Niet elegant', vond de bekende viroloog Marc Van Ranst, toch al geen voorstander van mondkapjes in de buitenlucht. De Belgisch-Libanese opiniemaker en schrijver Dyab Abou Jahjah, woonachtig in Molenbeek, ging een stapje verder. 'Terwijl mensen drie kilometer verderop in de bioscoop zitten zonder masker, moeten wij er een dragen op straat', schreef hij op Twitter. 'Dit is pesten.'
Tijdens de weekmarkt op de Ribaucourtstraat is het druk. Op een paarsgekleurd bord staat aangegeven dat er een masker moet worden gedragen. Suppoosten attenderen mensen op de regel, maar even verderop aan de Gentsesteenweg, een drukke winkelstraat, houdt bijna niemand zich eraan.
Achter de toonbank van zijn telefoonwinkel schrikt Kamal (41) als hij over de regel hoort. Hij grist een masker uit een doosje naast zijn kassa en vouwt het elastiek om zijn oren. 'Ik wist het niet', zegt hij. 'Maar ik vind het een goede zaak. Alles beter dan het sluiten van mijn winkel.'
Rami (41) begrijpt er juist niets van. Haar roze kapje hangt onder haar kin. Ze verkoopt vrouwenkleding. 'Dit is niet te doen, zeker niet tijdens de ramadan. We hebben honger en dorst, en nu moeten we als enige in Brussel ook nog een mondkapje dragen. Terwijl het in het centrum net zo druk is. Belachelijk.'
In bakkerij Les Graines d'Or spuwen de ogen van de negentienjarige Farah Boug vuur als ze hoort dat de maatregel nog de hele maand van kracht blijft. 'Tot het einde van de ramadan zeker?'
Ze zucht. 'Alsof alleen moslims het virus verspreiden.'
Gemeenteraadslid Hind Addi (PVDA) noemde de maatregel een straf. De raad van Molenbeek debatteert er nog over. In andere Brusselse gemeenten lopen de coronacijfers ook op, maar wil men niets weten van een herinvoering van de mondkapjesplicht.