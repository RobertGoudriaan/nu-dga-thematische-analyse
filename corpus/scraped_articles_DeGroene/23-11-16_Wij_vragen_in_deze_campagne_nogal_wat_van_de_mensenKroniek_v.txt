'Wij vragen in deze campagne nogal wat van de mensen' Kroniek van een progressieve vrijage (4)

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
16 november 2023
Al een bestuurlijk leven lang bestudeert Frans Timmermans politiek sentiment. Voor de campagne trekt hij door een 'chagrijnig Nederland' en verkondigt hij een links verhaal dat balanceert op de rand tussen hoop en vrees.
Frans Timmermans is altijdeen sentimenteel politicus geweest. Iemand die niet alleen als Kamerlid, maar ook als jonge diplomaat al tijdens functioneringsgesprekken hoorde: je weet een hoop, je bent een slimme jongen, maar krijg nou alsjeblieft die emotie eens onder controle. De logica achter al die adviezen? Emotie maakt kwetsbaar in de politiek. Zelfs zijn eigen broer zei onlangs nog tegen de vrouw van Timmermans: 'Frans is nou eenmaal iemand...you love him or you hate him.'
Maar lees zijn werk, zijn boeken en berg aan speeches, en zie: hij ontkomt niet aan pathos. Naast verwijzingen naar met name Europese schrijvers wemelt het er van de observaties over sentiment en stemming - en hoe dat een mobiliserende kracht is. Met als belangrijkste terugkerende analyse dat er een parallel is tussen optimisme en progressieve politiek enerzijds en tussen pessimisme en conservatisme anderzijds. 'Was de stemming optimistisch, dan stond men open voor verandering en voor elkaar', schrijft hij in een essay uit 2006. 'Was de stemming pessimistisch, dan klampte men zich vast aan het bestaande en het eigen volk.'
Tijdens een treinreis tussen Berlijn en Amsterdam vertelt hij, wanneer we de Elbe oversteken, dat er aan die observatie niet zo gek veel is veranderd. Sterker nog, hij had het er deze ochtend nog over met de bondskanselier Olaf Scholz. Die had hem als Duitse sociaal-democraat een campagnemoment gegund in de vorm van een diplomatiek onderhoud in het gigantische partijkantoor van de Sozialdemokratische Partei Deutschlands (SPD). In de uiterst sobere werkkamer waar vrijwel alles non-descript aan was, behalve een houten molentje in de hoek waar wat pretzels aan hingen, spraken ze die ochtend een uur over industriepolitiek, uitbreiding van de Europese Unie, Oekraïne en Israël-Palestina.
En ergens in dat uur wilde Scholz toch ook nog wel even weten hoe het nou zat in dat electoraal grillige Nederland. 'In Duitsland maken ze zich altijd zorgen om van dieflare-up-partijen', zegt Timmermans. 'Ze hebben dat nu met de AfD en die mevrouw Wagenknecht die zich heeft afgesplitst van Die Linke.' Begin deze eeuw was Scholz eens komen kijken in Nederland. Toen nog in zijn rol als burgemeester van Hamburg die geconfronteerd werd met de opkomst van een populistische partij. Hij wilde Fortuyn begrijpen, maar trok ook naar Zwitserland en Denemarken om daar de nieuwe 'volkspartijen' te bestuderen. 'Steeds met de grote vraag die mij ook bezighoudt: waarom komen juist in de landen waar mensen het het beste hebben dit soort partijen op?' vertelt Timmermans. 'Zijn conclusie was, en die deel ik, omdat mensen bang zijn voor de toekomst.'
Zo bezien voert Timmermans een lastige campagne. Aan een steeds somberder land wil hij een progressief verhaal slijten. In al die teksten die hij de voorbije twee decennia schreef heeft hij zelf allang uiteengezet hoe ingewikkeld dat is: 'Welke kunstgrepen progressieve bewegingen ook trachten toe te passen, zij zullen blijven verliezen zolang het optimisme over de lange termijn niet terugkeert.' Hoe ziet hij dat nu? Aan de vooravond van een nieuwe verkiezing staat hij voor allesbehalve een gemakkelijke opgave. 'Nee, hélemaal niet', zegt hij in de trein. 'Wij vragen in deze campagne nogal wat van de mensen.'
Deze zomer liep alles meer dan voorspoedig.Toen Rutte IV viel, lagen alle draaiboeken klaar. In een ongekend tempo smolten GroenLinks en PvdA samen tot één rood-groene vuist en direct daarna werd er een leider op het schild geheven. En ja, die had wel wat stevige eisen meegebracht - waarover verderop meer - maar iedereen was akkoord. 'Het had tot zoveel meer wrijving kunnen leiden', zegt Timmermans terugblikkend. 'Iedereen heeft een zeker ego en dat had allemaal kunnen botsen, maar het gebeurde niet. Er is niemand beschadigd, er zijn geen ongelukken gebeurd.'
Het leidde in augustus tot zulk groot optimisme dat Jesse Klaver en Attje Kuiken in Den Haag bedachten: kunnen we niet alvast een sprong naar voren wagen? Zou het lukken om nog voor Prinsjesdag de fracties alvast samen te voegen? De buitenwacht zou dan kunnen zien hoe een écht gezamenlijke fractie eruitziet. En nog een bijkomend voordeel: de partij zou op slag de grootste oppositiepartij zijn en daarmee de eerste spreker worden bij de Algemene Politieke Beschouwingen, een plek die al sinds jaar en dag Geert Wilders toekomt.
Wie in die dagen door de Haagse gangen liep kon de twee fracties esthetisch in elkaar zien schuiven. Door een voor hen gelukkig toeval huizen de twee partijen direct boven elkaar: GroenLinks op de zevende verdieping, de PvdA op de zesde. Via een verscholen trappenhuis is er een directe verbinding. En het is via die trappen dat er in hoog tempo partijprullaria heen en weer schoven. Midden op het koffiepleintje van GroenLinks prijkt nu een groot portret van een glimlachende Wim Kok, hét gezicht van Paars en de Derde Weg.
Maar een echte fractiefusie moest wachten en daar waren twee oorzaken voor: arbeidsrechten en het dwarse PvdA-Kamerlid Henk Nijboer, die zich altijd tegen fusie heeft verzet. Een samensmelting van twee partijen in de Tweede Kamer kan alleen door de stichtingen waar de medewerkers in dienst zijn samen te voegen, het zou betekenen dat zij dezelfde salarissen en pensioenen zouden ontvangen. Zoiets bleek onhaalbaar in korte tijd.
Principiëler was het verzet van Nijboer. Hij vond dat hij door kiezers was verkozen als sociaal-democraat en niet zomaar in de situatie mocht belanden dat hij plots ook een GroenLinks-volksvertegenwoordiger was geworden. Vlak voor het einde van het zomerreces schreef hij een brief aan de PvdA-partijvoorzitter, die gevoelig is voor dit soort argumenten. Binnen de fractie werd uiteindelijk een compromis gevonden: de fracties zouden op papier gescheiden blijven, in de praktijk innig samenwerken en vlak voor de verkiezingen - als het werk van deze Kamerperiode is afgelopen - alsnog officieel samengaan zodat ze de dag na de verkiezingen direct samen aan de slag kunnen. Ze verloren wel die felbegeerde plek als eerste spreker bij de Prinsjesdag-debatten.
De cultuurverandering is inmiddels al in volle gang. Beleidsmedewerkers van GroenLinks werken plots voor PvdA'ers en andersom. Persvoorlichters zijn uitgeruild en nog altijd geldt de regel dat in elk team evenveel sociaal-democraten als groenen moeten zitten. 'Iedereen voelt zich onderdeel van eenhostile take-over',zegt een medewerker lachend. 'En juist omdat we dat gevoel allemaal hebben zit het denk ik wel goed.'
Verschil is er. PvdA'ers zijn hiërarchischer en verwachten dat beleidsmedewerkers dienender zijn, zeggen verschillende medewerkers. Bij GroenLinks, dat in Den Haag nooit een bestuurspartij is geweest, geldt een veel sterkerkumbaya-gevoel. Een politicus is niet meer of minder dan een beleidsmedewerker. 'Wij zijn toch een soort halve hippiebeweging', zegt een van hen. 'Maar dat zal wel iets veranderen nu we een bestuurderspartij worden.'
'Soms denk ik weleens dat GroenLinks van ons kan leren om minder vrijzinnig te werken', zegt PvdA-Kamerlid Habtamu de Hoop. 'Wij zijn echt wel wat strakker, wij spreken elke stemming door, dat komt ook door de coalitie-ervaringen die wij hebben gehad.' Omgedraaid zijn onder invloed van GroenLinks de onderlinge verhoudingen ten positieve veranderd. 'Onze fractie komt uit een moeilijke tijd. Maar met de nieuwe samenwerkingspartner is er rust ontstaan. Er is nu echt sprake van een fijne werkomgeving en meer ruimte om open met elkaar te spreken - bijvoorbeeld over hoe iedereen zich voelt.'
Ondertussen trok Frans Timmermans ver weg van Den Haag in relatieve stilte door Nederland. Hij voert vanaf begin september een campagne in drie fases: een stille, een zichtbare en dan de slotfase met de grote debatten. Die eerste periode duurt veruit het langste. Heel behoedzaam, stapje voor stapje, moet Timmermans uit de coulissen stappen als een'safe pair of hands'. Zonder al te veel wilde uithalen moet hij competentie en rust uitstralen. In de boodschap moet doorklinken dat het tijd is voor herstel. Het moet een anti-polariserend verhaal opleveren waarin het vaak gaat over 'de volgende generatie', met heldere beloftes voor de onderkant: een hoger minimumloon, lagere belasting op arbeid en gratis kinderopvang voor iedereen.
Voor die eerste stille fase herhaalt Timmermans wat hij bij zijn campagne voor de Europese verkiezingen van 2019 ook deed: hij ging op tournee. Toen nog naar Spanje, Frankrijk, Polen, Tsjechië en vele andere landen. Deze keer voerde de tocht acht weken lang naar alle uithoeken van Nederland. Langs noodlijdende buslijnen in Zeeland, toeslagenouders in Leeuwarden, queer-gemeenschappen in Arnhem, aardbevingsgedupeerden in Groningen, een armoede-initiatief in Roosendaal en tientallen andere plekken. Hij wilde, in lijn met zijn politieke denken, het 'chagrijn van Nederland' bestuderen om, naar eigen zeggen, een land 'op de rand van cynisme' aan te treffen.
In een oude industriestrook, net buiten het centrum van Den Bosch, hebben fabrieken zich gevuld met hippe concepten. Er zijnco-working spaces,bioscopen en restaurants. 'Het is hier iets minder belegen dan het chique centrum', zegt een serveerster die buiten een voormalige koekjesfabriek een sigaret rookt. En ergens op een eerste verdieping van wat ooit een meelfabriek was, zit een clubje mensen alvast te oefenen voor de komst van Timmermans. Ze vinden het zichtbaar spannend. Voor hem is dit een van de vele bezoeken, voor hen is het een 'kans om iets mee te geven aan een toekomstig progressief kabinet'.
Ze hebben alvast bedacht: hij mag straks niet aan het hoofd van de tafel zitten - 'we blijven sociaal-democraten' - en iedereen zal zijn boodschap kort en bondig houden. 'Iedereen' is in dit geval een verzameling van lokale energiecoöperaties, circulaire bouwers en mensen die in de stad armere bewoners willen helpen met verduurzamen.
Als Timmermans binnenstapt na een ochtend flyers uitdelen en in een stoel ploft, begint hij direct met grapjes maken. Over hoe hij zich een cartoon herinnert uit de jaren negentig vanVolkskrant-tekenaar Jos Collignon: een boer die een varken leegknijpt tot de stront over de muren sijpelt. 'Tot de schijt ons doodt!' lacht Timmermans. 'Nog steeds de beste cartoon die ik ken, want er is weinig veranderd wat dat betreft.' De aanwezigen lachen, ontspannen een beetje en beginnen te vertellen.
Timmermans luistert aandachtig en breekt soms even in om gedetailleerde vragen te stellen: tegen wélk beleid loop je aan? Je zegt circulair maar waar komen je materialen dan precies vandaan? Soms verwijst hij naar vergelijkbare situaties in Denemarken, Polen of Finland. Nog vaker verwijst hij naar eerdere bezoeken in Nederland. 'Om u moed in te spreken', zegt hij dan. 'Dit hoorde ik in Dordrecht ook, wat zij daar doen is fantastisch en jullie doen hetzelfde. Dat schept vertrouwen.'
Als hij iets niet precies weet belooft hij erop terug te komen. 'Deze vraag kreeg ik ook in Groningen gisteren en ik wil hun ook nog antwoorden, ik zal jullie daarin meenemen.' Medewerkers van Timmermans houden alles bij in schriftjes. Voor hem en zijn naaste adviseurs, zo vertelt een van hen, is dit een manier om in hoog tempo bij te leren over Haagse omwentelingen zoals decentralisering, de Participatiewet en zorgbeleid die het land ingrijpend hebben veranderd toen Timmermans ver weg in Brussel zat.
Al die bezoeken blijven in zijn hoofd zitten. Wanneer hij twee dagen later in debat gaat met Pieter Omtzigt in Arnhem grijpt hij erop terug. 'Er is een revolutie gaande in de bouw op dit moment als het gaat om duurzaam en circulair', zegt hij dan. 'Ik heb van de week een aantal voorbeelden gezien in Den Bosch en het is echt ongelooflijk wat er allemaal mogelijk is op dit moment. Dat moeten we stimuleren met fiscale maatregelen.' Drie kwartier na het gesprek in Den Bosch staat hij weer buiten en wandelt hij naar een oude sigarenfabriek voor eentownhall-achtige ontmoeting met stemmers en partijvrijwilligers. 'Ik kan wel van alles lezen in rapporten en dat doe ik ook wel', zegt hij. 'Maar wat ik op dit soort dagen vooral leer is sfeer.' Later zal hij tijdens die treinrit door Duitsland uitleggen dat hij hecht aan een politiek citaat van de Amerikaanse president Theodore Roosevelt: 'People don't care how much you know until they know how much you care.''Uit onderzoeken blijkt dat mensen echt wel zien dat ik veel weet, maar de vraag blijft altijd: geeft-ie ook echt om ons? Dat is altijd de vraag. En ik ga mijzelf niet forceren, ik ga niet roepen: ik geef om jullie. Mensen moeten dat zien en het moet blijken uit wat wij straks gaan voorstellen als we de macht hebben.'
Wie het afgelopen jaarzaaltjes bezocht van GroenLinks-PvdA kon nog een ongetemd enthousiasme aanschouwen. Links moest weer 'vechten', hoorde je Jesse Klaver dan zeggen. Links moest minder 'soft' worden en op een veel compromislozere manier aanspraak maken op de macht. Tegelijkertijd klonk in beide partijen al voor de kabinetsval voorzichtigheid. Ze wisten namelijk ook wel dat wie nu een links-progressieve utopie verkoopt voorsorteert op teleurstelling. Al in juni bestond het idee om Nederland een 'reparatiekabinet' te beloven. Het heeft een campagneverhaal opgeleverd dat schippert tussen hoop en vrees, tussen vergezichten en realisme. Tussen de somberheid die Timmermans aantrof tijdens zijn tour door Nederland en de hoopvolle initiatieven die hij daar ook zag.
Nou is de linkse samenwerking altijd een balansoefening geweest maar tijdens deze campagne zie je hoe het realisme en de behoedzaamheid stilletjes aan het ongeremde idealisme dat dit voorjaar nog in de zaaltjes hing verdringt. Dat heeft grofweg drie oorzaken.
Allereerst de inschatting dat zelfs áls het linkse blok de grootste wordt deze verkiezingen er alsnog in een centrum-rechts land geregeerd zal moeten worden. Hierin schuilt ook de weerzin tegen een minderheidskabinet zoals Omtzigt dat graag voorstelt: voor links is dat veel te gevaarlijk, voor je het weet ben je de uitvoerder van een rechtse Kamermeerderheid.
De persoon Omtzigt is een ander euvel deze campagne. Heel even, eind augustus, bevond de partij van Timmermans zich op zeer grote hoogte in virtuele peilingen, het leek af te koersen op een klassieke tweestrijd met de VVD. Maar toen het Nieuw Sociaal Contract (nsc) werd aangekondigd, stroomde een aanzienlijk deel van die kiezers weg richting het nieuwe christen-democratisch vehikel dat weliswaar in toon en waarden centrum-rechts is, maar zich sociaal-economisch als links positioneert.
Vanaf dat moment zal GroenLinks-PvdA de concurrent dicht tegen de borst drukken. Eind september ontmoeten de twee leiders elkaar bij de Wiardi Beckman Stichting, de PvdA-denktank, om een kop koffie te drinken. Ze kennen elkaar uit de tijd dat de een buitenlandminister was en de ander het woord voerde over MH17 namens het CDA. Nu was het tijd voor hernieuwde kennismaking en al babbelend bedachten ze: wat als wij samen in debat gaan? Een-op-een, zonder de VVD erbij. Iets dat pas vijf weken later zal worden aangekondigd.
In de debatten die volgen probeert Timmermans om Omtzigt te verleiden de VVD uit te sluiten, wat keer op keer mislukt. Wat ook nog niet lukt is om de centrum-linkse Omtzigt-stemmer terug te winnen. Steeds luider klinkt in app-groepen van GroenLinksers en PvdA'ers commentaar: waarom valt Timmermans hem niet gewoon aan? Wanneer gaan de handschoentjes uit?
Maar behalve al die strategie is er nog een derde reden waarom de Verenigd Links-campagne een ingetogen boodschap kent en dat is de nieuwe leider zelf. Binnen zijn partij heeft hij nooit tot de radicale flank behoord. Volgens hem bestaat links uit 'hervormers' en niet uit 'revolutionairen'. Die opvatting kon je terughoren toen hij in september tijdens de Abel Herzberglezing zei dat je als links niet alleen de wil tot overtuigen moest hebben, 'maar ook de bereidheid om overtuigd te worden'.
Intern wil Jesse Klaver nog weleens roepen dat het hoopvoller moet, dat er meer lawaai gemaakt moet worden en ze meer de grote zalen in moeten duiken. Maar het is een strategie waar Timmermans niet in gelooft, hij vindt dat de tijd er niet naar is. Juist in een sombere periode moet je niet te hoog van de toren blazen, maar stap voor stap mensen meenemen. Dat zijn op dit moment vooral stemmers in het politieke midden.
Met name voor GroenLinksers is dat slikken. Toen Timmermans aantrad heeft hij direct een paar piketpaaltjes verschoven waarvan de belangrijkste migratie is. Als jullie mij echt willen, zo heeft hij gezegd, dan moeten we het verzet staken tegen migratiedeals met derde landen. Die worden niet meer principieel uitgesloten en zijn 'onder voorwaarden' mogelijk, zo staat nu in het verkiezingsprogramma. Daarin staat ook dat er 'grip op migratie' moet komen en wordt er stilgestaan bij hoe migratie zorgen oproept bij kiezers. 'Bij mij was het heel eenvoudig', verklaart Timmermans. 'Als wij ervan overtuigd zijn dat we onzekerheden van mensen moeten adresseren, dan moeten we ook iets doen aan de onzekerheid rondom controle over wie het land binnenkomt.' Bijkomend voordeel is dat rechts de stok verliest waarmee het links al twee decennia slaat als het op dit onderwerp aankomt.
Het is niet het enige scherpe randje dat Timmermans hoogstpersoonlijk afvijlt. Later in de campagne zal hij ogenschijnlijk achteloos 2030 loslaten voor het behalen van stikstofdoelen en in plaats daarvan spreken over 'een alliantie tussen boeren en boswachters'. Tegenover het anp zegt hij 'niets te hebben' met het ideaal van'degrowth'. Rond dit soort thema's komen klachten binnen bij het partijkantoor van GroenLinks.
Het zijn juist dit soort radicale omwentelingen en ideeën die kenmerkend zijn voor die partij, zelfs als ze nooit ten uitvoer worden gebracht. Aan het ideaal van degrowth besteedde het Wetenschappelijk Bureau van de partij themanummers, er werden denkers op dat gebied naar Nederland gehaald en in het verkiezingsprogramma is er gekozen voor een zin als 'economische groei is voor ons geen heilig doel'. Timmermans zegt dat nét anders: 'zonder economische groei kom je niet verder'.
Voor het eerst in de lange samenwerkingzit het ongemak niet bij de PvdA maar bij GroenLinks. Gedurende die twee lange jaren was het vrijwel altijd de partij van Klaver die het tempo en de dynamiek bepaalde. Steeds als de PvdA na uitgebreide onderlinge discussie en soms zelfs conflict het been had bijgetrokken, waren GroenLinksers alweer een eindje vooruitgesneld. Nu is Timmermans leider, macht een reële optie en is die dynamiek omgedraaid. Voor het eerst komen
GroenLinksers erachter hoe pijnlijk ingewikkeld het soms is om sociaal-democraat te zijn.
Al kon je begin oktober nog een typische GroenLinks-avond aanschouwen in de Utrechtse poptempel Tivoli. Prominenten uit beide partijen en opvallend veel jonge leden uit heel het land kwamen samen voor een avond die niet anders te beschrijven valt dan 'hysterisch'. Er werd gegild, gesprongen en enorm hard geapplaudisseerd. Bernie Sanders, de langstzittende Amerikaanse senator en een uitgesproken socialist, ging er met Timmermans in gesprek. Het was niet eens als promotiestunt bedacht, maar een cadeautje van het Wetenschappelijk Bureau GroenLinks. Zij hadden de Amerikaanse politicus een jaar geleden al eens uitgenodigd voor een lezing, maar toen kon hij niet en nu, midden in campagnetijd, wel.
Sanders is woedend, vertelt hij, en dat vormt deze avond zowel zijn hoofdboodschap als de kern van het boek dat hij komt promoten:Het is oké om kwaad te zijn op het kapitalisme. Zijn tirade richt zich tegen media die 'in handen zijn van oligarchen', tegen de sigaretten- en olie-industrie('they told us lies and they knew!'),tegen bedrijven die verslaafd zijn aan hebzucht en tegen geheime agenda's die gericht zijn tegen de werkende klasse.
Het radicale verhaal van Sanders krijgt al snel een vertrouwde en voorspelbare cadans: steeds weer schetst hij Amerikaanse wanhoop over slechte zorg, onbetaalbare studies, niet-bestaande arbeidsrechten en haperende infrastructuur, om keer op keer op te merken dat dat allemaal veel beter is geregeld in Nederland. Naast de hel die Sanders beschrijft lijkt Nederland plots een volmaakte utopie. De gedachte die je gaandeweg bekruipt is vooral: best een gaaf land hier.
Voor een partij die inzet op een 'reparatiekabinet' levert het een fascinerende avond op. Al is dat niet het enige contrast dat zich aftekent die avond. Wanneer Timmermans even later het podium op stapt - en beaamt dat hij 'natuurlijk ook boos is op het kapitalisme' - moet hij wat vragen beantwoorden. Zoals: hoe mobiliseer je boze mensen? 'O, maar dat is helemaal niet ingewikkeld, kijk maar naar hoe rechts dat doet metrabbit holesen complotten', antwoordt hij. 'Wat veel ingewikkelder is, is om mensen te mobiliseren voor een positieve agenda. We moeten het paradigma verschuiven. We kúnnen iets doen aan klimaatverandering, we moeten de woede mobiliseren voor positieve actie.'
Ook de rest van de avond zal een verschil blootleggen dat inmiddels huist in de brede volksbeweging die, als de partijen ooit volledig fuseren, meer dan zeventigduizend leden zal tellen. Met name GroenLinks kent nog altijd een radicale ﬂank die verwantschap voelt met bewegingen zoals BIJ1 en de Partij voor de Dieren (PvdD). Voor de deur van Tivoli delen pro-Palestina-activisten ﬂyers uit met daarop 'kritische vragen' die binnen gesteld moeten worden. Bij de borrel na aﬂoop vergaderen partij-activisten van GroenLinks over hoe ze op het aanstaande congres het programma radicaler kunnen kleuren op het gebied van migratie, drugs en het minimumloon.
Het spannendste op dat partijcongres wordt een gezamenlijke motie over Israël-Palestina. Er is woede over de eerste reacties van Timmermans en Klaver op die gebeurtenissen, het leed van de Palestijnen zou te weinig benoemd zijn, het ontbrak aan 'context'. In een hoek van het congres wordt eindeloos gesleuteld aan de motietekst en of dat gaat lukken is spannend. Gematigde partijmensen krijgen alvast het verzoek om speeches voor te bereiden die eventuele onrust kunnen sussen. Hier en daar lopen mensen rond met 'Arafat-sjaals' en hoewel het gaat om een handvol kritische leden is er de vrees dat zij het eerste echt gezamenlijke partijcongres zullen domineren. 'Het belangrijkste is dat ze niet de overgrote groep besmetten', zegt iemand van een van de twee partijkantoren. 'Wij weten eigenlijk al: die mensen zijn we kwijt en anders raken we ze wel kwijt. Zij zien de wereld echt anders.'
Eerder die week, in de gezamenlijke fractievergadering, heeft het GroenLinks-Kamerlid Kauthar Bouchallikht haar onvrede geuit. Ook zij vond dat er 'context' ontbrak, maar gaf ook aan de partijwoordvoerders op dit onderwerp te blijven steunen, zeggen ingewijden. In de dagen die volgen komt zij klem te zitten tussen de fractiediscipline en een achterban die verwacht dat zij zich feller uitspreekt. Op de avond na het congres maakt ze, tot verrassing van vele fractiegenoten, wereldkundig dat ze opstapt. Ze heeft, zo schrijft ze op Instagram, intern meerdere gesprekken gevoerd, maar vond uiteindelijk dat 'partijdemocratie' 'ver te zoeken' was. Toen zij drie jaar geleden Kamerlid werd voor GroenLinks hadden tal van redenen meegespeeld, waaronder de uitgesproken kritiek op Israël. Dat verhaal ontbreekt nu wat haar betreft.
Op het congres eerder die dag heeft 96 procent van de leden zich achter een motie geschaard waarin de 'gruwelijke aanval' van Hamas wordt veroordeeld én de partij zich uitspreekt tegen 'collectieve bestraﬃng' van Gaza. Het is een balansoefening geweest, een tekst waar zorgvuldig aan is gesleuteld en die je vanaf dat moment altijd terug hoort wanneer Timmermans spreekt over het onderwerp. 'De onrust loopt dwars door beide partijen', zegt hij dan. 'Zoals het ook dwars door de Nederlandse samenleving loopt. Maak je daar geen illusies over. Het is onze taak om de boel bij elkaar te houden.'
Wanneer Timmermanshet  partijkantoor van de Duitse sociaal-democraten verlaat en Berlijn weer inloopt, zegt hij iets soortgelijks. Het is een stad onder hoogspanning. Aan een raam van de SPD hangt een ferm statement tegen antisemitisme. In de dagen voorafgaand aan zijn bezoek waren er weer rellen geweest. Pro-Palestina-protesten en bijbehorende vlaggen werden verboden. En bondskanselier Scholz en Europees partijgenoot van Timmermans heeft zich keer op keer ferm achter Israel gepositioneerd, veel fermer nog dan Rutte in Nederland.
Zojuist spraken de twee mannen over dat verschil dat zelfs binnen de Europese sociaal-democraten huist. 'De geschiedenis is anders hier en dat begrijp ik', zegt Timmermans lopend over straat. 'Iedere politicus die hier íets over zegt weegt zijn woorden op een schaaltje. Eén verkeerd woord en er kan een heel andere balans ontstaan. Ik begrijp dat die balans hier anders is dan bij ons, zij begrijpen dat omgedraaid ook.'
Het is de diplomaat ten voeten uit, en niet alleen dat. Als leider van een nieuwe brede progressieve volkspartij weet hij dat hij zal moeten laveren tussen uiterste ﬂanken. Je ziet het hem steeds doen in debatten: zodra er zich iets van verschil aan de oppervlakte aandient, kiest hij de vlucht naar voren. Dan waarschuwt hij voor 'valse tegenstellingen', of maant hij mensen om vooral niet te onderschatten hoeveel overeenstemming er ook is.
Een goede campagne is geen ﬁlm maar een foto. Een gezonde partij is constant met elkaar in overleg, ontwikkelt ideeën en onderzoekt hoe ze piketpaaltjes verplaatst. Dat lukte de samenwerkende partijen het afgelopen jaar goed. Maar zodra er verkiezingen in zicht komen moet je stilstaan, collectief bevriezen en onderling verschil gladstrijken. Dit was voor GroenLinks-PvdA de eerste oefening in heel lang gezamenlijk één verhaal vertellen.
Timmermans beaamt tijdens de treinrit dat een periode zoals deze er nou eenmaal niet een is waarin je je moet focussen op laatste verschillen. 'Wat je zult zien', zo voorspelt hij, 'is dat dat gesprek sterk zal terugkomen. Die traditie hebben wij in de PvdA en het zal met GroenLinks niet minder worden. Nu heerst hoop op macht. Tegelijkertijd zijn wij allebei partijen waarvoor geldt dat zodra je de macht hebt er altijd al snel ongemak ontstaat. Links voelt zich daar nooit écht comfortabel mee.' Want dan worden de handen vies? 'Wij zijn nooit tevreden met de status quo, het interne debat blijft bij ons altijd bestaan.'