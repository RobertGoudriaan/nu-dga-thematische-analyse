Gaza aan de Boelelaan Essay De studentenprotesten

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
20 juni 2024
Door middel van demonstraties en bezettingen eisten studenten dat Nederlandse universiteiten hun banden met Israëlische universiteiten verbreken. VU-hoogleraar Thomas Spijkerboer overpeinst de voors en tegens.
De rust is voorlopig weergekeerd,maar de ME in Nederlandse universiteitsgebouwen: het was even wennen. De publieke discussie blijft echter turbulent, en nogal schematisch. De ene kant van het spectrum eist op hoge toon een academische boycot van Israël, een veroordeling van Israël, en veroordeelt het geweld van de ME. De andere kant vindt de bezetters van de universiteiten een stelletje vandalen, eist een veroordeling van Hamas en houdt het woord 'antisemitisme' binnen handbereik. Voor mij als academicus roept dit fundamentele vragen op over ons werk en onze rol. Moeten wij in grote maatschappelijke kwesties stelling nemen? Moeten we juist onze neutraliteit angstvallig bewaken? Zeven (niet noodzakelijkerwijs consistente) overpeinzingen. Spoiler: er wordt mij niet genoeg geaarzeld.
1.
Voor alle duidelijkheid:tussen 2008 en 2017 ben ik een keer of tien in Israël geweest, op uitnodiging van Israëlische collega's die zich sterk maken voor de rechten van Eritrese en Soedanese vluchtelingen. Israëlisch rechts beschouwt hen toelaten als een bedreiging voor het joodse karakter van de staat en is daarom fel tegen. De rol van buitenlandse hoogleraren als ik was om aan de positie van onze Israëlische collega's meer legitimiteit te geven. We gaven workshops, lezingen en colleges, praatten met Israëlische ambtenaren en rechters, brachten hen in contact met collega's in onze eigen landen. Of het veel heeft uitgemaakt weet ik niet. De Israëlische regering heeft een glashard beleid kunnen voeren. Het programma om vluchtelingen naar Rwanda uit te zetten is in 2018 afgeketst op een gebrek aan medewerking van Rwanda, niet op uitspraken van Israëlische rechters die door mijn collega's werden uitgelokt.
Ik heb met twee collega's veel gewandeld. Ze lieten me zien waar in het landschap sporen van Palestijnse dorpen en landbouw zichtbaar zijn en maakten op die manier de verdrijving van 1948 tastbaar. Ze namen me mee naar Palestijnse dorpen die aan de Israëlische kant van de scheidingsmuur liggen, en waar met een verfijnd juridisch arsenaal etnische zuivering in slow motion plaatsvindt. Ze namen me mee naar de destijds wekelijkse demonstraties tegen de ontruimingen van Palestijnse huizen in de Jeruzalemse wijk Sheikh Jarrah.
Door wat zij me lieten zien werden mijn bedenkingen in de loop der jaren zo groot dat ik elk openbaar optreden begon met een disclaimer. Ik bedankte voor de uitnodiging en meldde uit te zien naar gedachtewisselingen met mijn zeer gewaardeerde collega's. Maar ik benadrukte dat ik niet de indruk wilde wekken dat ik de bezetting en doorgaande kolonisatie van de Palestijnse gebieden normaliseerde.
Het was een opmerking waarmee ik vrienden maakte, en vijanden. Nadat een decaan me minutenlang had uitgescholden vroegen mijn collega's zich af of ze nog wel aan me konden vragen om te komen. Ik vond het aan hen om te beoordelen of het normaliserende effect van mijn aanwezigheid opwoog tegen het nut daarvan voor hun vrij eenzame strijd.
De laatste keer dat ik een lezing hield, was voor een congres waar een collega probeerde een coalitie te smeden tussen de Israëlische vrouwenbeweging en het vluchtelingenwerk. Ik presenteerde het onderzoek dat ik vanaf de jaren negentig heb gedaan naar gender en asiel. Mijn disclaimer kreeg een beschaafd applausje.
Een boycot van Israëlische universiteiten is een voor de hand liggend idee. Ze spelen inderdaad een centrale rol. Niet alleen waar het gaat om wapens, maar ook om het ontwikkelen van het gedetailleerde juridische arsenaal dat de bezetting en verdere kolonisatie van de Palestijnse gebieden rechtvaardigt, net als de overkill bij gewapende acties in Gaza (die bepaald van vóór 7 oktober dateert). Maar als mijn collega's een beroep op me doen, wil ik daar gehoor aan kunnen geven. Ik heb mijn bedenkingen bij een totale boycot.
Ook is het natuurlijk de vraag of je wel moet willen dat de universiteit beslist met wie je wel of niet samenwerkt. We hebben binnenkort een nieuwe regering, die zich best eens met zulke dingen zou kunnen gaan bemoeien. Willen we dan niet kunnen zeggen: academici zijn autonoom; ministers en universitaire managers hebben niks te zeggen over met wie we samenwerken?
Ergens is dit navelstaarderij. Sinds zeven jaar hebben mijn
Israëlische collega's ervan afgezien me uit te nodigen, omdat ze het nut voor de zaak van vluchtelingen niet vinden opwegen tegen dewhitewashing. Ze zijn als het ware hun eigen boycot begonnen, vanaf de andere kant.
2.
Guno Jones, hoogleraar op deAnton de Kom Leerstoel, zei dat het besef van de historische schuld aan de genocide op de joodse bevolking veel Nederlanders verlamt waar het gaat om een oordeel over de misdrijven die Israël begaat tegen de Palestijnen. Dat geldt zeker voor mij. Als ik me afvraag hoe mijn universiteit moet omgaan met Gaza, spelen niet alleen mijn concrete ervaringen met Israëlische collega's een rol. Ik pel hieronder mijn gedachten af. De concrete vraag of de Vrije Universiteit de banden met Israëlische universiteiten moet verbreken leidt naar de holocaust. Dat zijn twee onvergelijkbare grootheden, wat het vraagstuk vrijwel onhandelbaar maakt. Het werkt in mijn hoofd als volgt.
Het is evident dat de steeds verdergaande kolonisatie van de Westoever een schending is van het internationaal recht. Het is al even evident dat de grootscheepse aanvallen op de burgerbevolking, op scholen, op ziekenhuizen op de Westoever en in Gaza dat ook zijn. Dat Israël, ook als er massagraven ontdekt worden, weigert journalisten, ngo's of internationale waarnemers toe te laten, of die het land uit zet en zelfs doodschiet, is veelzeggend.
Maar als ik opiniestukken of spandoeken lees die oproepen tot een academische boycot, denk ik: oké, maar de inval in Gaza was een reactie op een aanslag waar Anders Breivik een punt aan kan zuigen.
Er zijn mensen die vinden dat die vergelijking mank gaat omdat Breivik zijn aanslag pleegde met racistische motieven, en de aanslag van Hamas een exces was in een bevrijdingsstrijd. Ik ben er, ten eerste, niet helemaal gerust op dat de daders van 7 oktober niet óók racistische motieven hadden. Ik vrees bovendien dat ook Breivik zichzelf als vrijheidsstrijder beschouwt. Ten tweede: als er bij een gewapend conflict burgers worden vermoord, zijn de motieven van de daders maar matig interessant. Dat geldt voor Palestijnen die Israëlische burgers vermoorden, en voor Israëlische militairen die Palestijnse burgers vermoorden. Het zal de jurist in mij zijn: een norm geldt voor iedereen. Scholen en ziekenhuizen bombarderen, martelen: het mag niet. Punt. Ook niet voor het goede doel. Maar vervolgens denk ik: dat een heleboel jongemannen in Gaza een aanslag op Israëlische burgers een goed idee vonden, heeft natuurlijk wel alles te maken met het feit dat Israël Gaza (met steun van Egypte, waarom horen we daar zo weinig over?) al decennia potdicht houdt. Zoals een Israëlische vriend laatst aan mijn keukentafel vaststelde: wij hebben al decennia gezegd dat de bezetting op de lange termijn tot een ramp leidt, en dat er dan geen alternatieven meer zijn. Die ramp is nu.
Dat betekent niet dat Hamas (en haar broodheer Iran) níet verantwoordelijk is voor 7 oktober. Het betekent wel dat Israël grote verantwoordelijkheid draagt voor de situatie waarin dit gebeurde.
Oké, maar laten we nou wel even uitgaan van het bestaansrecht van Israël binnen de grenzen van 1948. Al was het alleen maar bij wijze van realpolitik. De legitimiteit van Israël is voor een belangrijk deel gebaseerd op Europees antisemitisme, waarvan de holocaust het ultieme, maar bepaald niet het eerste, laatste of enige voorbeeld is. De holocaust is voor veel Europese joden nog een dagelijkse realiteit, omdat het trauma dat is. Mijn vader was zeventien toen hij in juli 1945 op de Markt in Middelburg de foto's van de kampen zag, waarop hij kon zien wat er van zijn medescholieren over was. Waar hij niet uitgepraat raakte over andere gebeurtenissen tijdens de oorlog, heeft hij dit maar één keer verteld. Ik heb geen trauma overgeleverd gekregen, maar wel het besef dat niks doen soms gevolgen heeft.
En daar is de verlamming. Als universiteit niks doen terwijl Israel de Palestijnse bevolking verdrijft en vermoordt, heeft gevolgen. Maar leuzen scanderen en eisen stellen zonder te benoemen dat de geweldsexplosie in Palestina een gevolg is van Europese moordpartijen, ik krijg het niet voor elkaar. Europeanen zijn geen buitenstaanders, maar stellen beteuterd vast dat de gevolgen van ons antisemitisme, of op zijn best van ons niks doen, nog steeds niet voorbij zijn.
3.
Universiteiten staan midden inde maatschappij en spreken zich daarom uit over de dingen die in de samenleving spelen. Op de website van mijn universiteit kan ik niet terugvinden wat we van eerdere issues vonden. Maar ik herinner me minuten stilte voor de MH17, een walk-out voorJe suis Charlie,de ferme veroordeling van de Russische inval in Oekraïne en een forse uitspraak na de aanslag van 7 oktober. Dat steekt allemaal schril af tegen het zoekende gebalanceer ('we stellen een commissie in!') rond Gaza.
Waarom zouden universiteiten zich eigenlijk uitspreken over maatschappelijke onderwerpen? Ze zijn per slot van rekening geen opiniemakers. Universiteiten zijn in de kern instellingen die kennis verzamelen en doorgeven aan hun studenten. Het is een cliché, maar daarom niet minder waar, dat kennis altijd voorlopig is. Academici hebben als het goed is iets fundamenteel aarzelends. Daar tegenover: een collega vond jaren geleden dat een hoogleraar aan een juridische faculteit lid hoort te zijn van een politieke partij. Want, stelde hij, als je niet actief betrokken bent bij de politiek, heb je in die functie niks te zoeken. Hoewel ik zelf al decennia geen lid meer ben van een politieke partij omdat ik werkelijk niet zou weten van welke, is dat wel een mooi inzicht. Een wetenschapper staat niet alleen vanaf de zijlijn'trois points'te roepen, maar zet zich ook in om het desbetreffende hoekje van de wereld een beetje beter te maken.
Een paar jaar geleden heb ik mijn college van bestuur overgehaald om mee te doen aan de actie Groen Licht. Toen aan de grens met Belarus duizenden vluchtelingen heen en weer werden geslagen, hingen Poolse hulpverleners groene lantarens in het bos om vluchtelingen te laten zien waar een veilige haven was. Uit solidariteit werd op de Dag van de Rechten van de Mens een aantal gebouwen in Nederland groen verlicht, waaronder dus een gebouw van de VU. Inmiddels weet ik niet meer zeker of ik het nog met mezelf eens ben. Zeker, de behandeling van vluchtelingen aan de Europese grenzen was en is in strijd met internationaal recht en tart fundamentele menselijke normen. Universiteiten doen daar onderzoek naar en verspreiden de opgedane kennis. De betrokken onderzoekers en docenten kunnen maar beter open zijn over de opvattingen die ze zich, hoe kan het anders, vormen. Maar moet de universiteit zich ook als instituut uitspreken?
Er zijn twee redenen om daar bedenkingen bij te hebben. Ten eerste, het is vaker gezegd, het gevaar van willekeur. Na de veroordeling van de bezetting van Oekraïne was een terechte vraag waar de even ferme veroordeling (en verbreking van de banden met universiteiten) van de bezetting, gedeeltelijke annexatie en gestage kolonisering van de Westoever en Oost-Jeruzalem bleven. Ten tweede hangt het van emoties af of universiteiten zich ergens over uitspreken. Wel over onderwerpen die ons raken (MH17,Charlie Hebdo,Oekraïne, Gaza), maar niet over slachtpartijen die ons minder interesseren (Soedan, Congo, Myanmar). Er is natuurlijk niks mis met emoties over Gaza of Hamas, maar een universiteit is toch liever niet de vertolker van de mode van de dag.
4.
Een aantal Amerikaanse universiteiten(Harvard, Columbia) heeft inmiddels besloten geen maatschappelijke standpunten meer in te nemen. Het lijkt er echter op dat ze daarmee vinden dat ze ook hun banden met Israëlische universiteiten kunnen voortzetten. Maar op een aantal punten kunnen universiteiten, net als bedrijven, er gewoon niet omheen. Ze zullen toch aan de bak moeten.
Als je onderzoek doet naar AI en militairetarget selection,en het land waar een samenwerkingspartner is gevestigd bezet een buurland, dan lijkt het me duidelijk dat je daarmee stopt - of dat land nou Rusland of Israël heet. Maar stop je ook gezamenlijk kankeronderzoek? En waarom zou je geen gezamenlijk onderzoek kunnen doen naar, pak 'm beet, klassiek Chinees? Zet je uitwisselingsprogramma's voor studenten stop? Hoe weeg je het legitimerende effect van een niks-aan-de-hand-opstelling af tegen de poging om te zorgen dat er nog een paar normaal denkende mensen overblijven in die landen?
Er wordt wel gezegd dat de culturele boycot van Zuid-Afrika onder apartheid heeft geholpen. Daar zou ik graag bewijs van zien. De huidige boycots van Iran en Rusland (en destijds die van Irak onder Saddam Hoessein) helpen geen zier.
De rectoren van de vijftien Nederlandse universiteiten namen afgelopen zaterdag stelling met een artikel inTrouw. Welke stelling zij betrokken, bleef ondertussen onduidelijk. Ter bevordering van de academische vrijheid zeggen zij 'sowieso nooit' banden met een heel land te verbreken. Dit is domweg niet waar - Nederlandse universiteiten hebben alle banden met een zelfs bijzonder groot land (Rusland) verbroken. De rectoren spreken zichzelf daarom in de volgende zin tegen. Zij overwegen namelijk wel degelijk een totale boycot 'als de rijksoverheid ons dit dwingend oplegt of adviseert'. Kennelijk kan de academische vrijheid overboord als dat de regering belieft. Dat kan nog wat worden met het kabinet-Wilders.
Maar even eerder schrijven de rectoren dat ze 'in vrijheid' hun banden met buitenlandse instellingen zullen wegen. Het is natuurlijk erg lastig om het met z'n vijftienen eens te worden over een tekst. Maar als dat alleen lukt door jezelf op het hoofdpunt tegen te spreken, kun je ook overwegen geen stuk te publiceren.
Het lijkt me trouwens wel dat de academische vrijheid in andere landen een zaak voor universiteiten is. Als academici en studenten worden bedreigd, of als universiteiten worden gesloten of vernietigd,
dan zijn het onze collega's die iets wordt aangedaan. Met zulke landen gaan we niet samenwerken alsof er niets aan de hand is. Dat zou er trouwens voor pleiten om niet meer samen te werken met Israëlische universiteiten, want van de universiteiten in Gaza is weinig meer over. Hier ligt wel weer het risico van willekeur op de loer. Is er niet een ngo die, à la Amnesty International of Human Rights Watch, neutraal verslag doet van wereldwijde academische vrijheid? De Academic Freedom Index trekt zich voor zover ik kan zien weinig aan van de betrokkenheid van Israëlische universiteiten bij het in de as leggen van Palestijnse onderwijsinstellingen.
5.
Afgelopen december verboodhet college van bestuur van de VU een teach-in over Gaza omdat, kort samengevat, men het programma niet evenwichtig vond: er zaten geen Israël-fans tussen de sprekers (mijn woorden, het CvB zei dit natuurlijk veel subtieler). De teach-in week uit naar het gebouw van Black Archives en vond plaats in aanwezigheid van twee decanen die het niet een waren met het verbod.
Een serie van drie vervolg-teach-ins werd dit voorjaar aanvankelijk verboden, maar de managers gingen uiteindelijk door de bocht. Dat werpt de vraag op van wie een universiteit is. De organisatoren van de teach-ins zeiden dat de bijeenkomsten van de VU waren, al mochten ze niet van het college van bestuur en al waren ze noodgedwongen ergens anders. De universiteit is niet van bestuurders (die in het Nederlandse systeem ook geen enkel mandaat van staf of studenten hebben), de universiteit is waar staf en studenten zijn.
Als universiteiten ergens goed in horen te zijn, dan is dat in het houden van bijeenkomsten waar op basis van zo duidelijk mogelijk gepresenteerde feiten van mening wordt verschild. Natuurlijk moet ervoor gezorgd worden dat impopulaire standpunten naar voren gebracht kunnen worden. In die zin moet er een veilige omgeving zijn. Aan de andere kant: het is nauwelijks te verdedigen dat wat er nu in Gaza gaande isnietde gehele of gedeeltelijke vernietiging van de Palestijnen in Gaza behelst - en dat is, leuk of niet, de definitie die artikel II van het Genocideverdrag van 1948 geeft.
Zoals Sarah Bracke in een ander verband opmerkte is academische vrijheid iets anders dan vrijheid van meningsuiting. Het is ieders volste recht om te zeggen dat vaccins niet helpen en ook niet mogen omdat ze Gods plan met de mensheid doorkruisen. Het is ook ieders volste recht om te vinden dat klimaatverandering kul is en dat er in Gaza geen genocide plaatsvindt. Maar academische vrijheid brengt nu juist met zich mee dat niet van alles gezegd en gevonden kan worden, omdat in een academische context allerlei uitspraken ongeldig zijn. Aan de universiteit zijn uitlatingen die overigens volstrekt toelaatbaar zijn (zoals: het is belachelijk, of antisemitisch, om te zeggen dat in Gaza genocide plaatsvindt) irrelevant en daarom buiten de orde. Ik zie zelf nog wel enige ruimte voor discussie over de vraag of de door de definitie van genocide eveneens vereistebedoelingom een bevolkingsgroep te vernietigen er aan de Israëlische kant wel is. Je kunt verdedigen dat het Israëls bedoeling is om zich te verdedigen, en niet om wie dan ook te vernietigen. Daar staat tegenover dat (zie boven) een norm voor iedereen geldt, ook voor mensen die beweren dat ze opperbeste bedoelingen hebben. Voor zulke discussies moet op universiteiten ruimte zijn. Maar bijeenkomsten verbieden omdat niet elk standpunt is vertegenwoordigd in de sprekerslijst is on-academisch.
6.
We moeten het nog maar eenshebben over dat idee van een veilige ruimte. Waar het vandaan komt is goed te volgen. Als je een open discussie wilt, moet de groep die de boventoon voert inschikken om anderen de ruimte te bieden. Daar kun je spelregels over afspreken. Toen ik eind oktober aan derdejaars studenten college gaf over de vluchtelingendefinitie, heb ik met ze besproken hoe met Oekraïense respectievelijk Palestijnse vluchtelingen wordt omgegaan. Dat zit immers in de hoofden van je studenten. We hebben toen vijf minuten genomen om af te spreken aan welke voorwaarden voldaan moest zijn zodat iedereen zich kon uitspreken. Studenten kennen die exercitie. Of de opzet helemaal slaagde is vanaf mijn kant van de collegezaal moeilijk te beoordelen, maar er kwamen prima argumenten voor en tegen de parallel ter sprake, en daarmee kregen de studenten meer grip op artikel 1A lid 2 van het Vluchtelingenverdrag van 1951 (en dat was wat er die week op het programma stond).
Maar het begint er nu op te lijken dat een panel waar geen geestverwant van het Centrum Informatie en Documentatie Israël (Cidi) in zit eenunsafe spaceoplevert, en dat lijkt me een misverstand. De universiteit is in die zingeenveilige plek dat de eisen hoog zijn en dat de discussies scherp kunnen zijn. Maar om zulke discussies te kunnen voeren moet het wel degelijk veilig zijn voor mensen om impopulaire ideeën naar voren te brengen. Daar zit spanning tussen. Maar wie het beargumenteerde standpunt dat Israël in Gaza genocide, althans forse schendingen van het oorlogsrecht, pleegt als antisemitisch wegzet en beweert dat een bijeenkomst waar dat wordt besproken geen veilige plek is, wil in feite geen academisch debat aangaan.
7.
Een boycot van Israëlischeuniversiteiten, als dat al een goed idee is, zou trouwens wel wat dunnetjes zijn. De in puin geschoten universiteiten in Gaza schieten er geen fluit mee op. Willen we Gazaanse collega's en studenten niet liever uitnodigen aan onze universiteiten? Een kleine tweehonderd Gazaanse academici willen dit juist niet en vroegen op 29 mei in een aangrijpende open brief op Al Jazeera om financiële steun, om door te kunnen gaan met bijvoorbeeld online onderwijs in Gaza. Zij wijzen erop dat hun instellingen draaien op collegegeld van studenten. Omdat die inkomsten de komende tijd niet te verwachten zijn, hebben ze dringend geld nodig om zelfs maar in de overlevingsstand te kunnen staan. Ik heb er nog geen demonstranten over gehoord, en de rectoren waren er ruim een week later kennelijk nog niet aan toe gekomen de brief te lezen. De discussie mag van mij wel wat breder dan de boycot.
Een boycot van Israëlische universiteiten ligt voor de hand. Ze spelen een rol, ook juridisch gezien
...