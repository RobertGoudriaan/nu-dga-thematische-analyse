De ban van de dikke buik Kunst Het moedermodel

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
6 maart 2025
Hoe wordt zwangerschap verbeeld door kunstenaars ? Lange tijd riep het onderwerp ongemak op, of was het zelfs taboe. Nu geven kunstenaars als Femmy Otten het alsnog aandacht.
In 1998 gingen de Spice Girlsop wereldtournee. De vijf jonge vrouwen zongen over wat ze écht, écht wilden(Wannabe),ze zongen over vrouwenvriendschap(Say You'll Be There)en ze zongen over hun moeder, en over hoe onaardig ze tegen haar geweest waren als tieners(Mama).Dat twee van de vijf bandleden tijdens de tournee zwanger werden en dus zelf moeder zouden worden, maakten ze pas na afloop bekend. Dat had namelijk weleens tot ophef kunnen leiden.
Een jaar eerder was Cyndi Lauper met een dikke buik aangeschoven in de talkshow van RuPaul. Ze had haar beklag gedaan over hoe zwangere vrouwen behandeld worden. 'Ze zeggen dat je prachtig bent, stoppen je vervolgens het liefst in de kelder en als jurk krijg je een aardappelzak.' Ook ter sprake kwam een foto van de actrice Demi Moore, die in 1991 naakt en met dikke buik was verschenen op de cover vanVanity Fair. 'More Demi Moore'was de kop, de foto was gemaakt door portretfotograaf Annie Leibovitz. Je ziet de actrice van opzij, ze bedekt haar borsten met haar arm, Amerikanen noemen het eenhandbra. Met haar andere hand ondersteunt ze haar buik. Ze heeft een been naar voren geschoven zodat er werkelijk geen expliciet naakt zichtbaar is, het gemiddelde zomernummer van damesbladen had minstens zoveel naakt vrouwenvlees op de cover. Toch verpakte de uitgever het tijdschrift bij uitzondering in een witte papieren wikkel, waardoor alleen Moore's ogen nog te zien waren. De winkelketen Walmart weigerde het tijdschrift te verkopen omdat het'indecent'zou zijn, er werd gesuggereerd dat Leibovitz Moore seksueel zou objectiveren. De cover kwam 64 keer op de radio ter sprake, er werden vijftienhonderd krantenartikelen over geschreven. Moore zei, terugblikkend in 2019, dat mensen probeerden haar belachelijk te maken omdat ze als zwangere vrouw haar seksualiteit zou omarmen.
Het onderwerp hing al langer in de lucht. Toen de Amerikaanse kunstenaar Cindy Sherman in 1990 voor een voorpagina van het tijdschriftCosmopolitaneen foto had gemaakt van zichzelf, haar gezicht zwaar opgemaakt en met een gescheurd en nat overhemd waardoor een dikke kunststof voorzetbuik, navel en tepels expliciet zichtbaar zijn, was de foto geweigerd. Sherman had het bedoeld als een karikatuur van de gangbare beelden van moederschap, schoonheid en elegantie, maar de uitgever was bang voor een schandaal.
Maar dit was in de Verenigde Staten. Ik stoor me vaak aan de Nederlandse obsessie met de Amerikaanse cultuur. In Frankrijk, Duitsland en de andere landen om ons heen gebeurt zoveel dat ons ontgaat omdat Nederlanders de moeite niet meer nemen die talen te leren. Zouden er ook Europese voorbeelden van zo'n reactie zijn?
Een van haar beelden bestaat uit een lang verticaal reliëf van wit marmer,Ontklede dagenheet het. De uitstekende neuzen vallen het eerst op, er is een oor, maar er zijn ook vulva's te zien, en een penis. Ze wil lichaamsdelen normaliseren - laten we er vooral niet zo ingewikkeld over doen, vindt ze.
In 2020 maakte ik kennis met haar werk. Ze had een grote tentoonstelling in België, in cultuurhuis De Warande in Turnhout, net over de Nederlandse grens. De tentoonstellingsruimte bevindt zich in de kelder van een modernistisch gebouw in het centrum van de stad, vanuit de ondergrondse parkeergarage liep ik zo de tentoonstelling binnen. Ik was er de enige bezoeker, het voelde meteen als een onderdompeling. De eerste werken die er hingen, waren schilderijen en tekeningen. Zelfportretten in zachte tinten, waarvan de details met veel geduld en liefde waren uitgewerkt. Ik zag een rossige vrouw met helblauwe ogen, ogen waaruit op een portret tranen biggelden, op een ander leken er haren uit haar ogen te stromen.
Mocht ik op dat moment nog hebben gedacht dat Otten in haar zoektocht naar een eigen, vrouwelijke beeldtaal alleen maar zachtaardige, 'lieve' beelden zou maken, dan werd ik door het beeld in de tweede zaal goed wakkergeschud. Daar stond een beeldje van lindehout, van een vrouw die naakt, staand, voorover bukt. Het is alsof ze alles heeft laten vallen; haar rok klemt rond haar kuiten haar benen af, een trui hangt over haar hoofd en aan haar armen. En een harige, worstvormige slang in een U-vorm doorboort haar lichaam van haar vulva tot haar onderrug. Hoewel je de worst als een penis zou kunnen zien, heeft het ding aan beide kanten een tepel op het uiteinde. Dergelijke 'wilde,' organische groeisels komen vaker voor in Ottens werk.
Ik was verbaasd over de combinatie van die ruwe, bijna agressieve vorm en de liefdevolle technische uitvoering. Otten maakt beelden, tekeningen, schilderijen en ook reliëfs, een kunstvorm die ik vooral kende uit de negentiende eeuw. Curator Laurie Cluitmans vergeleek ze eens met een archeologische vondst: 'Het is alsof de kunstenaar ze precies zo ontdekte en vervolgens een nieuw leven toebedeelde door geschilderde lichamen en geometrische vormen toe te voegen.'
In Turnhout hingen ook schilderijen met zeegezichten, met niets dan water en lucht.Eyes on the Horizonheetten ze. 'De zee is niet woest en niet getemd. Ze gaat over in oneindigheid en onbestemdheid', stelde de tekst in de zaal. Otten schilderde de zeegezichten in 2015, tijdens de vluchtelingencrisis. Het centrale beeld in de tentoonstelling wasRainbow Woman.Het is een beeld van bijenwas van een vrouw die op de grond zit. Ze is naakt en ontspannen. Haar huid heeft allerlei kleuren - rood, geel, groen, roze - behalve op haar buik en borsten: daar is ze spierwit, alsof de kleur van binnenuit wordt weggedrukt. Deze vrouw is namelijk zwanger.
Er is in de kunstgeschiedeniseen schrijnend tekort aan zichtbaar zwangere vrouwen, had Otten geconstateerd. Aan de beeltenis van Maria is bijvoorbeeld nooit te zien dat ze zwanger is. Op vroegchristelijke schilderijen is de aankondiging aan Maria dat ze zwanger zou worden, de Annunciatie, een van de meest verbeelde thema's. Die conceptie zonder lichamelijke geslachtsgemeenschap - en dus zonder lust, iets dat de christelijke opdrachtgevers destijds een zonde zouden noemen - was een belangrijk onderdeel van de toen nog vrij nieuwe religie, al was het niet uniek. In de westerse mythologiegeschiedenis hebben goden vrouwen vaker bezwangerd. Denk aan Zeus die zich in de meest onwaarschijnlijke gedaantes wist te vermommen om zonder dat zijn vrouw het zag seks te hebben. Het was een geliefd thema onder kunstenaars.
Maar afbeeldingen van de zwangerschap zelf, dus van de dikke buik - toch een vrij eenvoudig te tonen lichaamsdeel - kwamen nauwelijks voor, terwijl vrouwen, bij gebrek aan anticonceptie (en vanwege de hoge kindersterfte) gemiddeld veel vaker zwanger waren dan tegenwoordig. De buiken waren onzichtbaar gemaakt. Sterker nog: er lag een taboe op het tonen van zwangerschap in het openbaar, en dus ook in de kunst. Een taboe dat in 1991, het jaar van de foto van Demi Moore, nogalive and kickingwas in de westerse samenleving.
Karen Hearn, een Britse kunsthistoricus die gespecialiseerd is in zestiende- en zeventiende-eeuwse Britse kunst, was in 2020 in Londen de samensteller van de tentoonstellingPortraying Pregnancy: From Holbein to Social Media.Pas de laatste twintig jaar was er volgens haar belangstelling voor zwangerschap in de kunst en in de kunstgeschiedenis. Kunstenaars ontweken het onderwerp, zoals vrijwel de hele maatschappij dat deed. Zelfs het woord 'zwanger' gebruiken werd als sociaal ongepast gezien, vertelde Hearn in een interview. Maar ook kunsthistorici, tot voor kort overwegend oudere mannen, ontweken zwangerschap lang. Zwanger zijn was wat verwacht werd van getrouwde vrouwen, maar een dikke buik maakt ook zichtbaar duidelijk dat je seksueel actief bent geweest, en dat was iets dat men liever niet te expliciet wilde maken, aldus Hearn. Als de vrouw zwanger was terwijl ze model stond voor een portret, kwam dat niet in beeld.
Extra pijnlijk is die onzichtbaarheid met de wetenschap dat zwangerschap toen nog vaak levensgevaarlijk was: veel vrouwen overleden bij de bevalling of aan complicaties erna. Zo schilderde Augustus John kunstenaar Ida Nettleship, zijn vrouw, in 1901 van opzij, staand, in een lange bruine jurk. Alleen als je het weet, begrijp je dat ze zwanger is. Ze was hier in verwachting van hun eerste kind; ze zou overlijden aan buikvliesontsteking na de bevalling van hun vijfde, in 1907.
In het schilderij van John zit de buik dus nog verhuld onder een jurk, de Duitse kunstenaar Paula Modersohn-Becker schilderde zichzélf in 1906 met een blote dikke buik. Het is geschilderd in pastelkleuren. De geportretteerde kijkt vriendelijk afwachtend naar de toeschouwer, haar rossige haar is opgestoken, om haar nek draagt ze een barnstenen ketting. Haar bovenlichaam is naakt, om haar heupen draagt ze een witte doek. Haar linkerarm ondersteunt haar dikke buik, haar rechterarm leunt erbovenop.'Dies malte ich mit 30 Jahren an meinem 6. Hochzeitstage, 25. Mai 1906,'schreef de kunstenaar erbij. Een zelfportret op de dag dat ze precies zes jaar getrouwd was met Otto Modersohn, en dertig jaar oud was.
Maar het was geen jubileum dat ze samen vierden, hun huwelijk stond zelfs onder hoogspanning. Modersohn-Becker pendelde al een paar jaar tussen Parijs, de kunsthoofdstad van dat moment waar ze de vrijheid ervoer, musea bezocht, schilderde en een hechte vriendschap onderhield met Rainer Maria Rilke, en het beschutte kunstenaarsdorp Worpswede in Noord-Duitsland, waar haar man woonde en werkte. Modersohn-Becker schilderde in alle genres: landschappen, stillevens, een Don Quichot op een paard, portretten van vrienden en familie, kinderen en, als er geen modellen in de buurt waren, zichzelf. Ze had een heel eigen stijl, een unieke combinatie van krachtige composities met soms bijna transparante personages. Ze is ingetogen met haar penselen, je ziet geen explosieve toetsen, maar dat betekent niet dat het onzekere kunst is. Integendeel.
Begin 1906 had ze besloten voor zichzelf te kiezen, haar man te verlaten en zich definitief in Parijs te vestigen. Om toegelaten te worden tot de École des Beaux Arts schilderde ze zelfportretten. In april schreef Modersohn-Becker haar man dat ze geen kind wilde, niet nu, en niet van hem. Er was iets opmerkelijks aan de hand met het zelfportret met dikke buik: in mei 1906 was ze niet zwanger. De eerste blote dikke geschilderde buik die geschilderd is door een vrouw is dus een ingebeelde buik.
In haar boekHier zijn is heerlijk: Het leven van kunstschilder Paula Modersohn-Beckeruit 2017 noemt schrijfster Marie Darrieussecq het portret met dikke buik autofictie. 'Ze schildert zichzelf zoals ze wil en zoals ze het zich voorstelt. (...) Het naakte zelfportret van een vrouw, alleen met zichzelf en de kunstgeschiedenis.' Want een blote dikke buik, geschilderd door een vrouw, die had Modersohn-Becker nog niet gezien in de kunstgeschiedenis. Niet bij haar collega-kunstenaars en niet in de musea die ze bezocht.
Ondanks haar besluit 'iemand' te worden, in Parijs, om te schilderen, te scheiden van haar man, liet ze hem aan het eind van het jaar toch overkomen naar Parijs. En hij zou bij haar blijven. In maart 1907 schreef ze aan een familielid dat ze zwanger was, op 2 november 1907 beviel ze in Worpswede van hun dochter Mathilde. De bevalling duurde twee dagen, daarna schreef de dokter de jonge moeder bedrust voor. Achttien dagen later mocht ze opstaan. Ze kleedde zich feestelijk aan, stond op en zakte in elkaar. Ze overleed aan een embolie, ontstaan door het lange liggen.'Schade',jammer, was het laatste wat ze zou hebben gezegd.
Iets meer dan een eeuw laterlijkt Femmy Otten, geboren in 1981 in Amsterdam, dezelfde urgentie te voelen als Modersohn-Becker. De kunst die ze maken, móet er simpelweg komen. Ik bezoek haar voor het eerst in de zomer van 2022, in haar atelier in een voormalig schoolgebouw in Scheveningen. Ze leidt me rond in de twee hoge, lichte klaslokalen waarin ze werkt. Het ene is bestemd voor schilderen en tekenen, daar hangen schilderijen en tekeningen aan de muur. Het andere lokaal is bestemd voor het beeldhouwen. Otten is een kunstenaar die klassieke technieken gebruikt, en ze ook net zo lang oefent totdat ze die onder de knie heeft. Daar staat het werk waar ze op dat moment mee bezig is, mee worstelt: een houten beeld van een vrouw uit lindehout. Ze had te veel gewerkt. En dan was er dit beeld, dat maar niet werd zoals ze hoopte. Maar het komt goed, ze wil het, en ze weet het.
Kunst maken is voor Otten de enige manier om rustig te blijven, vertelt ze. Als kind tekende ze altijd. Ze was een druk kind, ging met volle energie het leven in en kon die indrukken in haar tekeningen verwerken. Ze studeerde aan de kunstacademie in Gent, kwam daarna als resident bij de Rijksakademie in Amsterdam. Ze kreeg in 2014 de opdracht het officiële portret van koning Willem-Alexander te maken, tegelijk met Rineke Dijkstra en Iris van Dongen. Sindsdien heeft ze tentoonstellingen in binnen- en buitenland.
Kinderen had ze altijd al gewild. Ze was zwanger toen ze nog in de Schilderswijk in Den Haag woonde. Ze schreef zich in voor een zwangerschapscursus en merkte dat er onder de deelnemers veel preutsheid was. Mannen mochten daar niet bij zijn, omdat de vrouw bij de bevalling, tijdens het persen, ook kan poepen. Toen ze zich wilde informeren over de bevalling zag ze dat er qua documentatie alleen maar schematische beelden beschikbaar waren. Terwijl ze zo graag alle details wilde weten. Uiteindelijk vond ze haar antwoorden in boeken uit de jaren zeventig, met volop foto's waarbij geen enkele schaamte was. 'Daar heb ik de bevalling mee kunnen doen. Zo mooi.' En meteen daarna: 'Schaamte houdt iets tegen bij mensen. En zeker bij de bevalling. Je moet dat echt loslaten. Het toe-eigenen van je eigen lichaam is noodzakelijk.'
Als we even later op het dak van het atelier een boterham eten, vertelt ze: 'Ik heb altijd ontroering gehad voor lichamen. Ik ben geobsedeerd, bijna verliefd op de lichamen die ik maak.' Tegelijk is het eindresultaat voor haar een verrassing, totdat het af is.
Een half jaar later bezoek ik Otten opnieuw, in Stedelijk Museum Schiedam, waar ze een grote solotentoonstelling heeft.We Once Were Oneheet de expositie, het is ook de titel van het lindehouten beeld dat ze nu voltooid heeft. Het staat trots in het midden van de eerste grote expositiezaal.
Het beeld is groter dan ik me herinner, en het duurt even voordat ik begrijp waarom: het hoofd had ze tijdelijk uit de grote lindeboom gezaagd om ermee te kunnen werken, en dat is nu weer teruggeplaatst in het grote stuk hout. Het gezicht is dat van een vrouw die ze twintig jaar eerder ontmoette toen ze samen in een theater werkten. Ze zocht haar opnieuw op, en maakte het beeld, in eerste instantie speciaal voor de context van Kunsthal Gent, een tentoonstellingsruimte in een monumentaal veertiende-eeuws karmelietenklooster in het centrum van Gent. Van middenvoor op haar borst, ongeveer waar je ook een stropdas kunt hebben hangen, begint een gewelfde sluiervorm die steeds breder uitloopt. Het is de suggestie van een vulva.
Erbij schreef Otten: 'Op haar borst verbeeld ik venuslippen, deze lippen doen denken aan een mantel. De opening van de mantel spreidt zich uit over haar gehele buik. Omdat we ooit één waren.' Die boodschap blijft hangen. Je kunt immers stellen dat we allemaal van dezelfde 'oermoeder' stammen, op een abstract niveau. We worden allemaal geboren uit een vrouwenlichaam, en zijn dus, als de Russische matroesjka's, ergens allemaal familie. De oermoeder zoals we die kennen van Moeder Aarde is er een die in de westerse kunst en in de maatschappij doorgaans weinig belangstelling trekt, althans, niet onder die naam. Aanbidding is er vooral voor de onschuld en de schoonheid, scheppingskracht is iets dat al snel wordt weggewuifd of als schadelijk wordt gezien - denk bijvoorbeeld aan de figuur van de femme fatale. Als er iets misging tijdens de zwangerschap was het de schuld van de vrouw. Otten gruwt van woorden als schaamheuvel, schaamlippen en schaamstreek. Want waarom zou er schaamte moeten zijn? Ze vermijdt het woord vagina, omdat dat 'schede' betekent - iets om je zwaard in op te bergen. In de tekst bij de tentoonstelling in Schiedam staat dat Otten de betekenis die aan het vrouwelijke lichaam wordt gegeven wil teruggeven aan de drager. De blik op het vrouwenlichaam en haar zwangerschap was eeuwenlang de blik van een man. Otten laat die blik kantelen.
Op een schilderij zoomt ze in op een naakte vrouwentorso van een zwangere vrouw. Rondom het lichaam heeft ze bloemen geschilderd, het doet denken aan de zeventiende-eeuwse decoratieve randen rondom portretten. Maar het portret is nog niet zichtbaar. Alleen door de titel weten we wie er later zal worden geboren: Otten noemde het schilderijUntitled (Romijn),naar haar jongste dochter. Het is een verbeelding van toen zij, moeder en dochter, nog één waren.
In de VS zou de zichtbare dikke buiksteeds meer geaccepteerd worden. De hoogzwangere Britse zangeres M.I.A. trad in 2009 op bij de Grammy Awards op de dag waarop ze was uitgerekend. Op de rode loper had ze nog een wijd uitlopende jurk aan, op het podium verscheen ze zingend in een doorschijnend pak met een zwarte minirok, waarbij op haar tepels en voor haar buik en billen zwarte stof zat met witte stippen. Ze benadrukte haar dikke buik in plaats van hem te verbergen.
De foto was het begin van een trend: talloze Amerikaanse beroemdheden verschenen sindsdien met blote dikke buik op de cover van een tijdschrift. Tennisster Serena Williams poseerde in 2017 in dezelfde pose als Moore op de cover vanVanity Fair,opnieuw vastgelegd door Annie Leibovitz. De fotograaf heeft van dikke buiken haar specialisme gemaakt: in 2022 fotografeerde ze Rihanna ook met dikke buik op een cover, vanVoguedeze keer.
In de tentoonstelling in Schiedam was deRainbow Womandie ik kende uit Turnhout opnieuw te zien. Het beeld van bijenwas, dat eerst zo ontspannen op de grond was neergestreken, zat nu op een metalen stellage, een soort bijzettafel zonder tafelblad. Een verticale stang liep door de museumzaal en leek haar ter hoogte van haar borstbeen te ondersteunen. Het was een warme zomer geweest, daar in het museum in Turnhout, zo vertelde Otten me lachend. De bijenwas werd zacht en het beeld zakte in. Met reparaties alleen zou deze zwangere vrouw deze nieuwe tentoonstelling niet overleven, de stalen balk was noodzakelijk om te zorgen dat ze overeind bleef. Het maakte het beeld niet minder sterk. Het was alsof de zwangere vrouw tegenwicht bood tegen de krachten van buitenaf.
De tentoonstelling was opnieuw sprookjesachtig en grof, lieflijk en grappig tegelijk. Soms was de kunstenaar de moeder die vertederd is door het aanzicht van haar slapende kind, ze vereeuwigt het tafereel in een breekbare aquarel. Op de gang liep je bijna voorbij aan een klein, ovaal schilderijtje, ingemetseld in een holte. Eerst dacht ik de zee te herkennen van zeegezichten, de rustige zee. Maar hier gebeurt wat aan de horizon. Als je dichterbij komt, zie je vrouwenborsten in meerdere soorten en maten als een rij boeien naast elkaar liggen. Ze spuiten melk in de zee. De titel raakte me:Motherland,niet in de koloniale betekenis, maar veel meer primair. Deze holte is een herinnering aan de oermoeder, die bolle vorm die we ooit allemaal als huis hadden.
Dit is een bewerkte voorpublicatie uitHet moedermodel: Over kunst, vrouwen en moederschap(Atlas Contact) van Joke de Wolf dat deze week verschijnt
WDA | Femmy Otten, Rainbow Woman, 2021. Bijenwas en pigment, 64 x 70 x 83 cm