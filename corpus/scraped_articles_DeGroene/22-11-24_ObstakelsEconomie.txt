Obstakels Economie

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
24 november 2022
Minister Kaag zei op de klimaattop COP27 in Sharm-el-Sheikh dat 'als de private sector en het bredere financiële speelveld er niet grootschalig in stappen, dan is het een onmogelijk pad'. Dit tekent het denken over klimaatbeleid in een maatschappij die gefinancialiseerd is. Vrijwel iedereen die ertoe deed op die top komt uit zo'n maatschappij. Dat wil zeggen: een maatschappij waar banken en andere financiële bedrijven gezien worden als het hart van de economie, en dus de belangrijkste sector in de duurzaamheidstransitie. Zonder geld geen investeringen, nietwaar?
Ambtenaren, de media, politici, ngo's: allemaal geloven ze dat duurzame investeringen moeten lopen via de draaischijf van de private financiële sector - waarbij de risico's wel liefst bij overheden blijven. Kaag: 'De private sector vraagt aan regeringen: maak nou de regels anders, dan willen wij wel meer financieren. Geef ons de sectoren waar jullie een risico afdekken, als nationale overheid.'
De Britse hoogleraar Daniela Gabor noemde het de 'Wall Street Consensus'. Wall Street en ook Nederlandse banken en vermogensbeheerders moedigen dit frame graag aan. Eindelijk kunnen ze zich weer presenteren als deel van de oplossing, en niet van het probleem, zoals in de jaren na 2008. Investeringen waarbij overheden de verliezen op zich nemen? Het kan niet beter.
Op COP26 vorig jaar werd daarom met veel tamtam de Glasgow Financial Alliance for Net Zero, van megabanken en vermogensbeheerders gepresenteerd. Topman Larry Fink van BlackRock was prominent aanwezig. De banken, die veertig procent van de mondiale bankleningen vertegenwoordigen, beloofden honderddertig miljard in de transitie te steken, onder toezicht van de VN Race to Zero-organisatie. Die moest greenwashing voorkomen. Maar toen die om duidelijke plannen vroeg, klaagde Fink over een 'milieupolitie' en trokken verschillende partijen zich terug. De samenwerking met de VN Race to Zero is inmiddels verbroken en Fink laat op COP27 verstek gaan.
De Wall Street Consensus heerst ook in Nederland. Zoek je bijvoorbeeld 'ABN Amro duurzaam', dan vind je louter positieve verhalen, meestal van ABN Amro of aanverwant. Op duurzaam-ondernemen.nl lezen we dat 'in 2019 ABN Amro wederom een van de best presterende banken ter wereld was op het gebied van duurzaamheid'. Probleem: de beoordeling is van Robeco, die samen met ABN Amroeen investeringsfonds runt.De Eerlijke GeldWijzer schrijft intussen dat het bij de bank 'ontbreekt aan het afbouwen van financiering aan, of investering in, huidige kolenmijnen en -centrales en beleid waarin fossiele brandstoffen (stapsgewijs) worden uitgefaseerd'.
Het gaat niet slechts om ABN Amro. De rol van de Rabobank in het stikstofdrama is bekend, terwijl 'ING in de periode 2018-2020 de grootste aanbieder van leningen voor de energiesector' was, volgens Milieudefensie. In recent onderzoek scoren de drie grootste banken op een duurzaamheidsschaal van 5 (werken op basis van winstmaximalisatie op de korte termijn) tot 1 (werken op basis van andere waarden) alle drie een 5. Ook in het duurzaamheidslijstje van Nederlandse banken door de Eerlijke Geldwijzer staan de grote drie samen met Van Lanschot helemaal onderaan.
Waar de Wall Street Consensus heerst, lijkt het tegengaan van klimaatverandering slechts via de private banken en vermogensbeheerders mogelijk. Echter: de geschiedenis wijst uit dat systeemtransities en fundamentele innovaties altijd in de eerste plaats een zaak van overheidsinvesteringen zijn geweest.
De nieuwe economische structuur bestaat immers nog niet. Ze heeft in commerciële projecties dus geen schijn van kans op financiering. Daarbij: de sector is veel te complex om effectief te sturen op duidelijke klimaatdoelen. Die complexiteit is het verdienmodel. De uitkomsten in de reële wereld van biodiversiteit en opwarming zijn voormoney managersecht van ondergeschikt belang. Financiering door banken en markten gaat nooit richtinggevend zijn.
Het goede nieuws is dat Kaag over een half jaar co-voorzitter wordt van een groep van bijna tachtig ministers van Financiën. Die kunnen gezamenlijk makkelijk de visie en monetaire vuurkracht inzetten om de transitie te doen lukken. Maar of ze dat beseffen is onduidelijk. Het probleem, schreef Keynes in 1936, ligt niet in nieuwe ideeën, maar in het ontsnappen aan de oude ideeën. Dat geldt nu voor de Wall Street Consensus. Het grootste obstakel voor Kaag en de andere ministers zijn ze zelf.
De nieuwe economische structuur bestaat nog nietReageren? Bezemer@groene.nl