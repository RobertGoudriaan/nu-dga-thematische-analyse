Dissonantie In Den Haag

Als u voor deze zoekvraag nog andere filters hebt geselecteerd, worden die door deze selectie vervangen. Klik op "Doorgaan" om de huidige filters te vervangen of klik op "Annuleren" om ze te behouden.
Citatie exporteren
De Groene Amsterdammer
7 maart 2024
Hoe kan Martin Bosma met uitgestreken gezicht spreken over de rechtsstaat, terwijl de toeslagenaffaire voor een deel te wijten is aan het politieke klimaat dat de PVV heeft veroorzaakt?
Waar zitten we eigenlijk naar te kijken, vroeg ik me af toen Kamervoorzitter Martin Bosma (PVV) het rapport van de parlementaire enquêtecommissie Fraudebeleid en Dienstverlening overhandigd kreeg afgelopen week. De voorzitter van de commissie, Michiel van Nispen (SP), had zojuist een toespraak gehouden waarin hij uiteenzette dat het in de politiek 'door een verhard maatschappelijk klimaat' de afgelopen decennia 'onevenredig vaak over fraude in de sociale zekerheid' was gegaan. Van Nispen had ook opgemerkt dat als het 'ging over mensen met een migratieachtergrond' de ophef 'nog groter' was. Hij vertelde dat dit had geleid tot een 'nietsontziende fraudejacht', waardoor 'grondrechten geschonden' en de 'rechtsstaat terzijde geschoven' waren, met als gevolg dat de overheid de 'waardigheid' van burgers had 'ontnomen'.
In het rapport over dertig jaar fraudebeleid,Blind voor mens en recht,staat dat in de uitvoering van sociale zekerheid en toeslagen veelvuldig, in strijd met de grondwet en mensenrechtenverdragen, het recht op de eerbiediging van de persoonlijke levenssfeer is geschonden. Dit gebeurde onder meer door het bezit van een dubbele nationaliteit te registeren als een 'risicoindicator' voor fraude. Hierdoor werden ouders 'met een buitenlandse achtergrond' vaker slachtoffer van de onrechtmatige fraudeaanpak die de levens van onschuldige burgers vermorzelde, omdat zij 'disproportioneel vaak zijn gecontroleerd'.
Ook is in het rapport terug te vinden dat VU-hoogleraar sociaal recht Willemijn Roozendaal tijdens haar verhoor toelichtte dat onder andere 'door moties van de PVV' in Kamerdebatten een verband werd gelegd 'tussen fraude en uitkeringsgerechtigden met een migratieachtergrond'. Elders in het rapport is daar een voorbeeld van te vinden: een motie van De Jong en Van den Besselaar (beiden PVV) uit 2012, die de regering opriep een grondig onderzoek te starten naar 'bijstandsfraude door niet-westerse allochtonen'.
Uitgerekend dít rapport werd in de handen gedrukt van PVV'er Bosma, die in 2019 nog de loyaliteit van 1,3 miljoen Nederlanders met een dubbele nationaliteit in twijfel trok en een wetsvoorstel indiende om hun stemrecht af te nemen. In 2014 stelde Bosma in een Kamerdebat dat bij fraudebestrijding 'de pijngrens moet worden benaderd' en dat boetes van 57.000 euro nog 'aan de lage kant' waren. Bosma is de ideoloog van een partij met als hoofdkenmerk het stelselmatig discrimineren, stigmatiseren en dehumaniseren van hele bevolkingsgroepen op basis van hun afkomst. Voorbeelden te over, maar eentje dan: zijn partijgenoot Gidi Markuszower waarschuwde in 2021 voor de 'invasie van gelukszoekers uit met name islamitische landen, die afkomen op onze vrouwen, op onze uitkeringen, op onze zorg, op onze welvaart en onze woningen'.
De PVV is niet de enige verantwoordelijke voor de ontsporing van het Nederlandse fraudebeleid, integendeel zelfs. In het rapport komt vrijwel niemand er goed van af: kabinet en parlement faalden, alle staatsmachten schoten langdurig tekort, journalisten stookten de boel op, bewindslieden negeerden de noodkreten van burgers. Bovendien zijn niet alleen burgers met migratieachtergronden, maar ook alleenstaande moeders en ouders met de laagste inkomens harder geraakt door onrechtmatige risicoprofileringen. Maar het is evident dat de PVV bepaald geen matigende invloed heeft op het politieke en maatschappelijke klimaat van Nederland. Zelfs in hun laatste partijprogramma - geschrevennadatde schade van het toeslagenschandaal in zijn volledigheid aan het licht gekomen was - staat dat we ons niet moeten laten 'belazeren door fraudeurs' die 'keihard aangepakt' moeten worden.
Dus daar stond Bosma, met een kilo boter op zijn hoofd en het lijvige rapport in zijn vuist. Hij zei 'het rapport is af, maar het werk nog niet klaar' en stelde dat 'het zaak is dat de conclusies en aanbevelingen ter harte worden genomen'. Zelden ben ik getuige geweest van zoveel cognitieve dissonantie samengebald in één moment. Niemand benoemde de absurditeit van het beeld van Bosma met dat rapport in zijn hand. Ook was het gissen naar wat Bosma op dat moment zelf dacht; welke acrobatische cognitieve dissonantiereductie het voor hem mogelijk maakte om, in plaats van door de grond te gaan van schaamte, daar te staan en met een uitgestreken gezicht termen te bezigen als 'de essentie van de rechtsstaat'.
De meest omineuze conclusie van het rapport is dat 'de patronen' die ten grondslag lagen aan alle ellende nog niet doorbroken zijn. Het kan morgen weer gebeuren, stelt de commissie. Ze hebben gelijk. Toen de Tweede Kamer recent opriep tot een onderzoek naar een Eritrese organisatie betrokken bij de heftige rellen in Den Haag, tweette Geert Wilders, leider van de grootste fractie: 'Een onderzoek???' Wat hem betreft is het gewoon een kwestie van blind oppakken en uitzetten. Snoeihard optreden! Geen reden tot zorgvuldig onderzoek, de rechtsstaat in acht nemen, analyseren wat er meer structureel speelt, en nagaan of je wel de juiste voor je hebt. Bosma komt later wel het rapport ophalen over de schade en hoe het precies zat.
Absurd: het beeld van Bosma met dat rapport in zijn hand
...